# -*- mode: mandoku-view -*-
#+TITLE: 龜巢稿
#+DATE: 2015-09-23 10:27:04
#+PROPERTY: LASTPB  <md:KR4d0561_SBCK_006-1a>
#+PROPERTY: JUAN 19


　　故伯母行狀
從母姓鄧氏諱某常州武進縣曹坊里人也年十九我
從父諱文正娶為妻動遵禮法事舅姑甚謹姑晚歲失
明每飲食必相之徹而後退平居雖甚寒暑服勤女工
每夜分而后寢至元乙亥天兵南下以常州未平駐師
<pb:KR4d0561_WYG_013-1b>
京口逰騎往來居民多避地他徙吾謝氏居城西烈塘
以世業不忍去置東西竇門募丁壯守之騎不能入然
人情恟懼母自以少艾恐遭俘略嘗謂娣姒䓁曰設不
幸為北兵所虜將若何衆皆曰茍無所逃惟聽命耳母
獨毅然曰吾寧自死誓不受辱是年五月八日騎者二
十餘軰攻里門甚急衆不能禦遂奔潰攻者火其廬虜
從母及隣婦數人遭係累而去行臨漕渠母乃潛脫其□
棄簪珥於道傍投水而斃時南岸菑醫之中有竄伏
<pb:KR4d0561_WYG_013-2a>
者見之已而來告求其屍果得嗚呼吾從母不屈而死
者于今七十年矣應芳為兒先子屢嘗語之今諸父六
人俱無嗣不肖茍不白其事是冺其潛德謹錄先子遺
言狀其行如右惟當世立言君子賜之著述則從母死
且不朽謹狀
　　　王佛子行狀
王佛子諱彬字文甫常州武進人往遭亂譜系喪失弗
究其先所自考從龍當至元乙亥天兵南下家國殱焉
<pb:KR4d0561_WYG_013-2b>
常既内屬繼室以張氏養子質數年而生君君潔白端
好父珍之六歲即延師教于家君性敏慧善記誦明年
生痘疹疾時已授孟子書恐為同業所先數號泣白其
母母曰兒疾旦暮且愈以兒强記之資寧懼弗及乎殆
不能釋用是致𤯝一目稍長事親孝與兄質無間然者未
冠經營家事率有條理公私内外咸便之居無何貲用
益饒父母終每遇時祀追思飲泣曰向吾豐殖計裕親
也親今亡矣多蓄奚為願傾貲之半以施于佛祈助㝠
<pb:KR4d0561_WYG_013-3a>
福再渉南海禮補陀山君憫其以報親為心而弗疵云
及兄歿喪葬亦如禮至是與兄同居者七十年矣平生
慕馬少㳺之為人好閲古書中孝友隂相事然性剛直
人有過面折不少貸每旦起立卑幼庭下畫授鉅細事
大要歸信讓勤儉子孫少有不及必加誚責待其兄之
子若孫殊覺寛假常勵之曰吾非爾宥也茍怠吾事行
且罪及兄子軰愈趨事以勤食指㡬數百緦服同㸑歲
時頒賚及嫁娶品式至于服食&KR0655;嗇皆均一無私家庭
<pb:KR4d0561_WYG_013-3b>
之内肅如也晚築遐觀樓以延賓客多叙時流名軰相
與婆娑嬉逰諸子姓因得磨礲浸潤亦醖藉可愛佛子
方少時有里人夜為盗家𨽻獲將殺之君力救免且戒
𨽻勿言後數年其人臨終時自語其子使毋忘焉聞者
或以是詰之終于不言同母二妹其一嫁邑人姜氏生
二子至正間其父子俱為讎家誣陷抵獄吏鍜文埀成
如律乃惻然為援之遂脫其死餘親故藉其力以排患
難亦多類此故鄉邑倚之若長隄鉅防之於湍流狂瀾
<pb:KR4d0561_WYG_013-4a>
云若隣里貧而病者每助醫藥之資且常置棺置别墅
有不能歛者則與之或乘馬出入遇負戴者雖少長亦
引避田間見耆老必下馬相勞苦以為常故鄉人號為
王佛子浙西以田賦為重州縣吏以其家租入之多命
為正首徭役殆無虗月然按文應需之外課戒子姪毋
以毫髪横擾細民人頼以安仰之㡬如父母橋梁溝洫
不待官府督責而豫自辦集公私兼濟其利亦以此自
勉也至閑暇時委家事諸子姪携一二朋舊問丹陽道
<pb:KR4d0561_WYG_013-4b>
過句容臨白下陟鍾山冶亭之杪徘徊徙倚訪六朝遺
跡挹臺閣清氣或入呉抵錢塘覽湖山勝槩悠然忘歸
此又其髙致而人少能知者至正十二年十月紅巾據
常時佛子方卧疾于家賊衆坌至盡掠其所有意恐為
里人禦奪發倉廪誘之皆不至賊縱火乃為撲滅已而
賊誅君疾適愈起召里人嘉勞之明年春正月卒于家
年七十二子庭玉䓁以其年二月葬君于直瀆新阡送
者千餘人多哭之慟皆曰善人亡矣妻丹徒周氏生子
<pb:KR4d0561_WYG_013-5a>
男三人長庭芝蚤卒次庭玉次庭槐女二人長適丹陽
周氏次適呉門金氏妾周氏生子庭梧孫男曰敏曰政
曰孜俱有室餘尚㓜兄之子庭桂次庭椿其子尤夥某
與佛子同里閈且辱招致教其子孫者十餘年故知君
為詳謹狀其行實以俟當代立言君子撰序次第期示
不冺
　　　故處士存心陳公行狀
曾祖諱文表宋兼州司户餘缺祖諱霆轟宋從政郎行
<pb:KR4d0561_WYG_013-5b>
國子錄餘缺考諱聖澤字容軒宋承節郎提刑提舉司
奔牛酒庫提幹陞提刑司簽幕兵馬鈐轄朝奉郎常州
通判賜緋銀魚袋帯行都督府機宜文字先生諱師可
字伯大自號存心老人通判公之第三子也宋末父居
官常州武進縣奔牛鎮宋亡而元遂為武進人母某氏
先生生至元十五年戊寅不數歲能通孝經論孟大義
父常問之應對如流然天資醇朴不尚文藻既長當路
者多薦辟之皆不就孝奉二親於喪事𦵏祭罔不如禮
<pb:KR4d0561_WYG_013-6a>
其弟振可父命為同邑張總把後蒙可贅盧莊金氏後
振可頗豪俠先生數勸止之然其好賓客接後進飲食
教誨送往迎來亦不减乎其弟也平居坐蒲石軒觀盆
池小魚洋洋自得曰魚之樂猶吾之樂也或小飲微醉
歌安窩先生之詩擊節嘆賞晚年家居為童子師無賢
愚貴賤但内拜則進而教之束脯之禮不計其孰有而
孰無也元末草竊蜂起鄉里有不可得而居者挈家依
無錫東膠山安氏食指數百恬不為憂盖人多知先生
<pb:KR4d0561_WYG_013-6b>
為有德之士供具不絶既而䑕軰旁午乃轉徙蘇州城
西先生及妻康氏相繼以病而殁先生享年八十有一
妻年若干宰木㡬拱遇世變環城數十里河隍變遷而
大明開天矣先生初娶陶氏生子曰以仁先卒繼室康
氏子男四人長曰某次曰某娶某氏孫男三人長曰融
娶丹陽陳氏次某俱㓜洪武己巳冬葬二親衣冠於唐
原祖塋之側嗚呼先生生死始終兩遭兵變不以艱危
虧事親之禮不以困乏失守身之節存心之號不誣也
<pb:KR4d0561_WYG_013-7a>
某自早歲㳺從且忝姻戚知先生為詳故狀其梗槩如
右
　　　管伯齡妻壙誌
張氏諱某蘇州鐡瓶巷人也性聰慧女工多不學而能
其精巧有過人者父母鍾愛擇配逺邑得處士為儒族
名家子厚貲裝而嫁之事舅姑能盡婦道凡祭祀賓客
在中饋所當為者為之靡不中節鄉閭則之男女㛰嫁
之禮亦然生子男二人長曰嗣娶同邑宋氏次曰繼娶
<pb:KR4d0561_WYG_013-7b>
陳氏從軍某州三女長妙真適方氏次淑真以真所適
皆里居嚴氏孫男三人長顒娶周氏次仰充皆幼孫女
一人適史氏曾孫女二人長復奴早亡次孝奴在幼自
處士歿丁時多艱憂患在牀褥者㡬年某年月日病卒
享年若干某年月日封窆與處士同穴毘陵謝某嘗居
為隣故知其槩如此云
　　　義士呉先生墓誌銘
先生諱輒字中衡其先㑹稽人祖某元浙江省醫學提
<pb:KR4d0561_WYG_013-8a>
舉居官杭城因家焉考某妣某氏某年月日生先生性
聰敏過人初家塾之師授以孝經論孟即暗誦如流成
童通醫書内經奥㫖餘如脉訣歌活人書䓁多熟焉至
如吹洞簫鼔琴瑟舞劍皆不學而成其志若有不屑于
醫者元末多故南臺某官穆爾古蘓公知其才召為幕
賓方欲力薦之而穆爾古蘇公以他事被䜛落陷穽中
公懼禍波及之變姓名挈家海上乆之乃賣藥以養其
親長洲故交趙執中舉家病疫隣里無相過者獨幼兒
<pb:KR4d0561_WYG_013-8b>
應門先生過其家呼厥子入視皆以藥飲之數日而愈
後執中父母妻子跪拜奉幣而酬之先生固辭曰朋友
患難不相救乎進士某縣丞俞某患軟脚疾先生憐其
貧往視之曰可療但餌藥三兩月方愈俞言無藥裹之
資先生曰君有此則吾豈為不速之客乎後如期而安
其報禮亦毫髪不受或問俞之交非趙氏比何同然耶
先生曰斯人有可用之才使得存為世而用之不亦可
乎凡貧居有一才一藝求醫而醫可者皆然故呉人翕
<pb:KR4d0561_WYG_013-9a>
然以義士稱之然呉江富人有沈姓者遣幣招致及門
其主人方事巫禱先生乃飄然而歸翌日沈氏復重幣
固請先生終不赴而返前幣焉凡如此者亦多矣或譏
其桀傲弗辨也平居能孝奉二親親歿則廬墓終制化
行於家妻某氏事舅姑亦盡婦道先生于大明洪武某
年甲子終于家享年若干𦵏崑山縣石浦考塋之側先
妻某氏生子曰集後妻趙氏無子皆先卒其子某以余
父執知其親為詳請誌其墓故述其梗槩如右銘曰時
<pb:KR4d0561_WYG_013-9b>
不利志不遂假方技行吾義全是身報厥親骨雖朽名
弗湮於乎蒼天德哉若人
　　　管伯齡墓誌
先生諱夀昌字伯齡蘇州府崑山縣人也祖諱某宋開
寳中以詞賦領鄉薦考諱某遭宋革命遺逸而終生處
士于元之皇慶四年某甲子某月某日氣質清秀不數
歲能暗誦小學四書通大義既長為學道書院訓導諸
生恱服文譽蔚然越二年以病請告踰百日而歸自是
<pb:KR4d0561_WYG_013-10a>
年益長而學益進善屬文尤工於詩泗橋杜玉泉氏招
先生以教諸子時玉泉以詩鳴花朝月夕更唱迭和其
詩如元白而不俗郊島而不寒不瘦也館榖凡二十餘
年玉泉殁而教授于家學徒愈盛如歇後鄭五軰及緇
衣黄冠能詩者咸與之㳺有古儒之遺風焉大明洪武
某年月日卒年七十有六𦵏某娶某氏生子男二人長
曰某經鋤養親次曰某從軍某州女二人嫁里中嚴氏
孫男女若干於乎先生抱俊逸之才負髙尚之節齊名
<pb:KR4d0561_WYG_013-10b>
尚志超然晏居有詩文二十餘巻曰尚志齋集藏于家
辭藻之名榮于軒冕誌其墓者毘陵故交謝某也
　　　墓誌銘
龜巢老人姓謝氏應芳其名子蘭字早從其親聞譜系
世居開封多顯貴六世之祖武進尉東西謝莊族滋熾
大父别業烈塘涘生男七人一進士遭宋革命家乃燬
煙滅灰飛三百指舊家奕世盡憔悴頼有雙親踣而
起四男一女同遺體男皆吾兄女吾姊伯兄早殁孤藐爾
<pb:KR4d0561_WYG_013-11a>
二仲及嬃竟無嗣我生迂踈昧生理妻任井臼畜三子
木也左右奉菽水曰林曰森伯為禰七孫惟塏冠而儼
坦垣成童餘幼稚商周興亡陵谷異舉家幸獲全生齒
干戈十年浮海避强名龜巢䓁㳺戲還鄉無復舊閭里
築室横山墓山址春秋虗度八十二著書數篇而已矣
府公遺石誌丘竁聊爾云云叙終始大明洪武十年歲
次丁巳七月十一日病中口授友人江隂張端
　　　呉處士妻墓誌銘
<pb:KR4d0561_WYG_013-11b>
逸菴處士之妻姓曹氏諱某崑山人享年若干後處士
若干年卒呉俗尚佛事死者火之其子輒卓然能矯俗
之弊以禮葬石浦之原與處士同域時某年某月某日
也毘陵謝子蘭與處士有通家之好處士屢嘗語蘭曰
吾妻性柔慧早歲在父母家精女工事親以孝謹聞既
嫁而主饋奉嘗靡不適舅姑意顧予性嗜酒喜讌賓客
語多滑稽賓退每相規焉及其為母教輒與女皆有矩
度教輒婦亦如之然平居言笑雖連屋之人未嘗聞也
<pb:KR4d0561_WYG_013-12a>
輒負氣節以剛直多與物忤母常戒飭之不敢肆微如
臧獲御之亦盡恩義凡如此類其姻戚比閭之所稱無
間然者今輒以蘭知其母之詳乞為銘蘭于是紀述舊
聞使後之為女為婦為母者儀之則其死猶無死也銘
曰淑德之全德容静妍玉温潤而栗然其生也天永其
年其殁也人稱其賢又奚卹彤管之無傳乎
　　　騋孫墓磚銘
龜巢謝第六孫名騋孫生三歲而能言父口授周南闗
<pb:KR4d0561_WYG_013-12b>
雎䓁篇立能成誦余愛之意他日可業儒以繼先世甫
五歲以痘疹死時洪武十一年三月十有三日也翌日
瘞潞城之原余乃哭而銘之曰茁而折鷇而衊造是物
者何滅裂
　　　張處士墓誌銘
處士諱功&KR0375;字實甫蘇州崑山人也先世多顯宦譜牒
具存考諱應辰不樂仕進居鄉里為鄉之善人母曹氏
生君之日世方中微君蚤歲即幹蠱有所樹立既孤養
<pb:KR4d0561_WYG_013-13a>
母氏極甘輭之奉鄉人稱之母殁而家益肥中歲畢婚
嫁事即以家政授二子而子又能豐其殖焉君乃搆佛
廬于先人墓左以奉祀事仍與僧日居之故四方浮屠
師多與之㳺平居月齋十數日卉服蔬茹泊如也旦則
持佛書諷誦畢乃㦸手向天聲謝其意若曰吾之所以
得此者皆天也不敢忘也施僧之餘眎窮乏或周之然
奉身寡約始終一致自號守齋盖以此耳吁其亦可謂
有恒者歟妻沈生子男四人長曰天麒娶邑人金氏再
<pb:KR4d0561_WYG_013-13b>
娶姚氏次天麟娶朱氏次天佐出贅同邑夏氏先卒季
天佑贅嘉禾王氏而歸女四人曰妙善妙清妙静妙智
皆有家而妙清早世孫男曰畿娶倪氏曰絅未冠孫女
曰真曰善曰因曰寧皆得配曰瓊英曰玉英尚幼處士
春秋六十有九洪武元年五月十二日終于家明年五
月二十七日瘞祔考塋其子天麟乞銘于毘陵謝某而
某乆客呉下且知處士銘曰始蘖其椔卒蕃其枝惟根
于天者弗移曰德之恒予是以銘之嗚呼其止于斯兮
<pb:KR4d0561_WYG_013-14a>
　　　方寸鐵銘
天地為爐隂陽為炭鑄方寸鐡非桞下鍜剛不可屈堅
不可磨侯堅侯剛利用實多仝欲以之刳食月蟲璟以
執政剛過于崇惟善用者為衡之權稱物平施錙銖弗
偏嗟爾有此藏之于宻以桑氏硯改而為筆摛辭琰琬
百煉其工剔去魯魚斯文有功彼寸鐡兮人孰無之欲偉
其器繄鈐與錘寧小為錐勿大為錯凡百君子非由外
鑠
<pb:KR4d0561_WYG_013-14b>
　　　永思軒銘
人之生天地中父之恩與天同生而養送厥終盡以禮
猶哀恫矧逺離遭鞠㓙一失怙無由從德罔極思何窮
生之初本倥侗玉而錯金而礱器之成皆父功哺不烏
乳不&KR2667;忝爾靈慚灝穹念爾親修爾躬以爾孝移為忠
其親顯名亦崇茍不然思奚庸霜雨露動厥𠂻執籩豆
感必通永爾思如水東于羮墻見儀容庶象賢繼髙風
　　　方竹杖銘(并序/)
<pb:KR4d0561_WYG_013-15a>
　　予性喜方偶得一方竹為杖甚愛之因念古之崇
　　節義尚亷隅者類焉刻銘其端持以自警
猗與竹君易圜為方虗心固節悉如其常其方伊何如
玉界尺不砥而平不繩而直曰予老矣頼君扶持義以
方外庶克似之
　　　竹素齋銘為(鄧宜之作/)
天人交敷羲畫馬圖文明九丘科斗六經於昭日星漆
書汗青姬公宣尼斯文緝熈為世範儀百家之多繼聖
<pb:KR4d0561_WYG_013-15b>
惟軻如江如河竹兮素兮文斯寓兮開牖户兮爾於其
中樸斵磨礱德業攸崇茍留其辭舍己弗治雖多奚為
余言若兹亶弗爾欺亦以自規
　　　願學齋銘
　　溧陽曾明府塾字子嘉前家居之日以願學名齋
　　今居官扁仍其舊其友常州府同守楊侯徴予文
　　辭不獲命乃為之銘曰
終始典學德脩罔覺㫖哉斯言為世矩矱欽惟素王聖
<pb:KR4d0561_WYG_013-16a>
本生知學而不厭惟日孜孜好學如顏為聖之亞天若
假年不日而化三千七十歩趨後先曰願學者子華之
賢卓爾君子志華之志掲諸攸居書紳何異學以明之
仕以行之仕學俱優兩輪並馳厥德之脩與日俱積豈
惟日積乾乾夕惕願學若茲勲業鼎來不負所學尚慎
㫋哉
　　　愛日堂銘(為無錫趙德宏作/)
先民有言孝有不及人之事親所以為急矧伊大母春
<pb:KR4d0561_WYG_013-16b>
秋七十稱亦耆年為儀里邑晨昏定省扶持出入甘輭
而饋輕暖而襲養非徒愛敬事必給慈訓並成蘭薰蕙
裛慎言與行如玉之執曜靈西馳恨莫能繫分隂寸晷
斯須必追厥德既脩業亦樹之愛日若茲衆善斯集毋
卑我言陞階拾級
　　　白賁軒銘
天地之文我象我儀惟文之極澹焉是宜賁之上九白
賁無咎茍為不然咎將吾有聖人立言妙理冲漠能近
<pb:KR4d0561_WYG_013-17a>
取譬亦孔之灼如衣美錦其文煌煌維其尚絅闇然而
彰以賁而白不賁之賁君子以之咎弗我致嘉爾釋氏
脩乃白業殊途同歸意明允惬
　　　永思堂銘
　　崑山吕克明起家業儒信道篤而事親孝以父母
　　生前奉佛志極堅固有不可移者常承順而恱之
　　及其殁依釋氏茶毘法瘞骨于墓從治命也至居
　　喪則多用古禮縗麻哭踊不酒不肉以終三年之
<pb:KR4d0561_WYG_013-17b>
　　制視世俗舍禮法而溺乎異端者不同也既而近
　　佳城擇地搆堂龕木主香燈朝暮歲時烝嘗追逺
　　之心懇懇切切惟恐後人有弗逮者堂名永思盖
　　取諸古經永言孝思之意洪武癸亥夏五月克明
　　徴文故為之銘曰
人之有生曰父曰母劬勞之恩天髙地厚方具慶時綵
衣青春志弗克養徒美八珍一朝云亡無復定省雖欲
愛日捕風繫影嘉爾孝子事死如生葬從治命祭盡
<pb:KR4d0561_WYG_013-18a>
其情日居月諸時則邁矣繼繼承承或怠懈矣經言永
思掲諸斯堂非曰能之示不敢忘婁水滔滔不舍晝夜
悠悠我思與水交㵼滔滔流水無古無今我思悠悠與
水俱深春秋霜露溪毛泂酌有感斯應來享來格無形
而形無聲而聲羮墻見之是為思成烏鳥之忱豺獺之
意雖子若孫有引弗替
　　　存耕銘
人有寸田産仁與義君子存之罔俾蕪穢詩書耒耜耕
<pb:KR4d0561_WYG_013-18b>
以學力種德樹業如黍如稷我苗芃芃我稼既同仁熟
之秋其用不窮彼自棄者厥田弗治耕也鹵莾獲亦如
之舍己芸人斯尤可嗤朂哉存耕惟日孜孜程工或虧
不其餒而
　　　鎦景儀先生畫像贊
山澤之癯頎然而長面有詩紋鬚眉雪霜幅巾藜杖逍
遥相羊不可貎者其行之方其心孔臧其音琅琅德哉
若人俾也可忘
<pb:KR4d0561_WYG_013-19a>
　　　張伯仁畫像贊
隨俗衣冠容物襟度坦然真率頎然魁梧屢渉危途不
失故歩嘗即其天之所賦徴諸人之所慕其可謂吾韜
俊傑之光而實能逹時務者歟抑亦可謂冺星鳯之跡
而人欲快覩者歟
　　　月泉道人小像贊
烱烱乎精神蕭蕭乎衣巾渉陵谷之變而乆于風塵忍
泥途之辱而全其天真玩世濩落隨時屈伸噫是所謂
<pb:KR4d0561_WYG_013-19b>
湼不緇磨不磷託跡為方外隠淪者耶
　　　曹節婦贊(有序/)
　　按家傳婦呉姓歸曹氏二家皆江隂望族生子曰
　　有實方幼婦秉節十五年嫠居字孤慈而能教遇
　　世變乃擕子避兵子被執母即赴水死既而子得
　　脫欲收塟母屍日夜號哭求諸水濱乆之終不能
　　得遂以母所服遺飾之物厝諸棺合葬父塋哀毁
　　骨立鄉人悲之君子謂有實之篤於親非其親教
<pb:KR4d0561_WYG_013-20a>
　　之有素而能然乎夫以子之早孤母不失教不賢
　　而能之乎然婦之所以能死節者又豈非世族文
　　獻之澤有以致之乎故為之贊曰
楚臯之蘭生有餘芬瑜而不瑕藍田之珍猗與爾嫠比
德蘭玉為女為婦儀爾族屬蘭摧玉湛于江之隂跂彼
共姜心乎其心
　　　拙逸箴
嗟世之人知謀為賢膠膠擾擾靡日不然不作聰明不
<pb:KR4d0561_WYG_013-20b>
事機巧邇逸若兹庶乎近道身弗行險意無外馳爾逸
若茲孰云非宜作偽而拙其拙可羞好逰而逸其逸可
憂拙逸之言本乎周子吾其申之以究厥㫖巧㓙拙吉
巧勞拙逸旨哉斯言宜爾勿失
　　　師箴
堯舜湯文為君而師洙泗設教斯文在茲寥寥漢儒章
句云爾濓洛諸公麟角鳯嘴師道之大實難其人曰可
為者温故知新若童子師為亦弗易養正之功實繫于
<pb:KR4d0561_WYG_013-21a>
是師乎師乎宜日三省吾為子箴亦以自警
　　　坦率齋箴
嗟今之人以文滅質允矣君子欲矯其失徑情直行是
為坦率本之于身作德心逸推之于人言踐其實不脩
邉幅不任智術不奴其顏不婢其膝其腹無劍口亦無
蜜終始弗貳表裏惟一坦率若茲亦孔之吉彼異端者
蕩無紀律居不衣冠馬牛其匹坦率若茲乃有足述吾
亦率爾言為爾弼謂予不信有如皦日
<pb:KR4d0561_WYG_013-21b>
　　　拙齋箴
維古聖者經綸大經至巧若拙無為而成唐虞之民其
俗皥皥不識不知非無大鑿三代以降知巧百出或哲
或愚或得或失去古日逺巧日益多卓爾君子拙如之
何言抱其朴不事華藻不䑕之黠不兎之狡彼蛛為羅
巧于謀食我飲如蟬清風兩腋鳩拙于巢蠶巧于繭巧
拙若斯亦可無靦作偽而拙其拙可羞誠拙而逸其心
休休戒之謹之真偽兩途十目所視毋失其趨
<pb:KR4d0561_WYG_013-22a>
　
　
　
　
　
　
　
　
<pb:KR4d0561_WYG_013-22b>
　
　
　
　
　
　
　
　龜巢稿巻十三

<pb:KR4d0561_WYG_014-1a>
欽定四庫全書
　龜巢稿巻十四　　　　元　謝應芳　撰
　　題䟦　傳　說　雜著
　　　題徐松居所書昌黎詩後
僕早歲誦符讀書城南詩嘉韓公教子如此其切意其
子必樂有賢父之教而成學及以他書考之符也果登
長慶進士第斯亦可謂不負其親矣然而為集賢校理
乃有誤改金根之繆噫是豈以擢第之後遂弗究于學
<pb:KR4d0561_WYG_014-1b>
歟今觀松居先生筆韓公之詩以示其子盖先生之心
即韓公之心也為之子者得不以親之心為心乎仲野
今學優而仕方且以學軒署燕居之所懃懃焉佩服父
訓為學不厭夫如是視韓公之子有間矣昔人有言顔
何人哉希之則是况希韓乎僕雖老尚刮目以俟時洪
武五年二月初吉毘陵謝應芳書
　　　題太乙真人圖
按韓子蒼之詩曰太乙真人蓮葉舟又曰龍眠畫手老
<pb:KR4d0561_WYG_014-2a>
入神此盖題李伯時畫也所謂真人者姓名時代考之
列仙傳䓁書無之不知其果何如人然以蓮為舟偃然
髙卧風神瀟灑茍非有幻化之術乃能真蛻骨而仙者
疇克若是乎是圖摹冩之妙較之龍眠筆法人無間然
其必善學而得其傳乎神仙有無姑置勿論夫君子玩
物以適情耳當此金革擾攘之餘人方埋頭塵坌欲超
然物外之逰而不可得覧是圖者當心融神㑹與博望
之槎琴髙之鯉金仙氏之浮杯踏蘆者同適其適不止
<pb:KR4d0561_WYG_014-2b>
論形似而已宗禮求予言俾題其巻首云
　　　書歴代䝉求後
世俗以千字文為啟蒙之書尚矣然使之識字而已餘
何益乎是書亦四言為句便于習讀自羲農以來數千
載世代盛衰歴數修短粲然可見授蒙童令熟記而知
之豈云小補觀者其毋忽焉某年月日龜巢老人題
　　　題子昻竹石
昔文敏公初赴京過毘陵止宗人東臯先生家人多求
<pb:KR4d0561_WYG_014-3a>
公翰墨後仕于朝往來霅上時先生數從之逰因得公
書畫凡數幅内竹石一紙公題小詩絶類此巻吁公初
以書名于時其畫與詩本皆絶妙今此巻備焉有區區
未易贊述者特以予家藏舊物皆亡於兵眎今又隔一
宇宙捧玩再三不勝慨惜
　　　題敬親樓詩巻後
丹徒陳彦芳既𦵏其親于别墅搆樓以奉先祀扁曰敬
親示不忘也夫死者魂氣歸于天形魄歸于地故廟以
<pb:KR4d0561_WYG_014-3b>
妥神墓以藏體廟必于家者神依于人者也今彥芳奉
祀别第其有徴于古歟抑其心有得于敬親之實而非
矯焉以假其文者歟夫目之所視而思從之登斯樓也
丘壟在望松楸蔚乎其前知吾親之藏于茲也與其族
之人時而至焉固將羮墻而見之抑是室也吾親之所
種樹今則拱焉吾親之所燕逰其遺跡在焉彦芳即是
而思其親其有不起孝敬乎詩曰維桑與梓必恭敬止
延陵季子曰骨肉歸復于土魂氣則無不之也彦芳之
<pb:KR4d0561_WYG_014-4a>
心其有徴於此因書以歸之
　　　題觀奕圖
世謂觀棋者恒髙於當局之士予曰不然顧其人智有
優劣亦係乎用心之至與未至耳今觀是圖冩對奕者
二人其風度閒雅皆若聊爾于奕坐而旁觀者一人則
注目棋局凝然若精思入神或一着可以决勝負而未
易語人者熟視其狀殆猶陳平患諸吕燕居深念不見
陸生入坐時也吁世之當國者旁求㕘佐與之策安危
<pb:KR4d0561_WYG_014-4b>
計成敗亦有用心如觀奕者乎撫巻三嘆用題其末庶
覧者或有感焉
　　　楊妃齒痛圖
玉環瓠犀以荔子而痛痛未甚也三郎為環而痛痛則
甚矣使移是痛以痛天下羣黎之痛烏有天寳之亂蜀
山之狩乎今觀唐棣所圖不痛環之痛而痛三郎之痛
抑亦為當時羣黎之痛也噫
　　　題山谷香嚴偈墨跡
<pb:KR4d0561_WYG_014-5a>
宋髙宗謂書學廢於五季至本朝蔡襄等方入格律蘇黄
米薛各有趨向然則山谷之書為一代名筆豈易得哉
　　　題糜氏家譜
凡為譜牒者往往追稱先世勲業之盛世代遼邈變革
不常茫然紊然有未易考者或乃致遥遥華胄之誚君
子恥之今觀崑山糜氏子才家譜則不然世祖而下至
金紫光祿公為髙祖之考然後旁及羣從至於人所不
知之地天其報之如此家譜之作盖欲其後人念祖修
<pb:KR4d0561_WYG_014-5b>
德象其賢行其澤非直為觀美也詩曰子子孫孫勿替
引之予亦誦此為他山之石云
　　　䟦許氏臺萊集
予嘗以天下福善禍滛騐諸古今其理未嘗不焯焯也
若曹彬曹翰皆宋重臣以彬之賢屢世榮顯翰肆貪暴
子孫飢寒當時史官特並書之以示勸懲詎不信然今
觀宜興簿許侯克敬所示臺萊集譜其族自南唐金紫
公居畨迄今埀五百年其間擢巍科登膴仕者代不乏
<pb:KR4d0561_WYG_014-6a>
人非尋常世族之家所能及也其從兄德夫為金紫公
十六世孫以舊編所紀詳於名爵畧於行義乃重著而
備錄之諸先正之潛德幽光粲然在目然以愚觀之必
又有多蓄隂德黙契于天者雖子孫有所不知閭里有
所不聞國史郡乘有所不能傳載天其相之裕乃後昆
所以緜逺盛大至於如此不然何世代屢易許氏之澤
愈乆而愈不冺耶詩曰無念爾祖聿修厥德又曰子子
孫孫勿替引之愚請為克敬誦之詩為祝規并筆于巻
<pb:KR4d0561_WYG_014-6b>
末而歸之時洪武七年夏五月之吉毘陵謝某
　　　䟦族𦵏圖
河南保定趙先生所著族𦵏圖其說本於周官㕘諸衆
論尊卑昭穆粲然有倫使觀之者心生孝悌亦猶觀老
泉蘓氏族譜也如是以𦵏其親以祛其風水之惑於名
教豈小補哉先生諱炳字季明其經學德望為中州時
宗至元大德間七聘方起官至翰林承㫖學士平居多
著述若四書選註䓁書皆有功斯文愚恐東南之人有
<pb:KR4d0561_WYG_014-7a>
未知程伯淳者故粗述於圖說之後鏤版而傳之詳見
元史
　　　䟦蘓魏公百韵詩後
右蘓魏公百韵詩叙平生出處行事之大節謙言為家
訓也然字字句句皆足為世楷模豈特一家之訓而已
哉若考亭朱夫子西山真文忠公諸大賢咸有贊述區
區後學尚何言歟某竊嘗忝與公之裔孫景瞻父逰屢
䝉出是詩警教嘗謂某曰名教有餘樂異端戒多紊只
<pb:KR4d0561_WYG_014-7b>
此二句有終身行之不盡者盖其服膺祖訓力踐正學
卓然不為異端邪說之所惑故有是言時某䓁知所向
慕者幸頼私淑而加勉焉於乎瞻父既殁世亦隨變瞻
父之子若孫家毁於兵獨珍藏是詩出入戎馬間三十
年與身俱存且能奉庭訓不淫老佛亦可謂不負魏公
埀訓之意也某重獲覧觀儼如對瞻父晤語敬書此以
寓感愴
　　　䟦脫時敬叅政手書
<pb:KR4d0561_WYG_014-8a>
字書心畫也人能覩其親之心畫而知其志焉斯可謂
能子矣今觀髙郵同守畏吾氏伯堅于兵革之餘得乃
翁脫公大㕘所書晝錦堂記如獲重寳愛之敬之不翅
若其親之在目其殆著存不忘者歟愚嘗論歐陽子之
為此記也盖知韓魏公之志在乎德被生民功施社稷
故以此二語為一篇之要大㕘筆其文得非志魏公之
所志乎使伯堅灼見其親之志曰德曰功當知勉其所
以繼之者是則愛敬之心又推之于書字翰墨之外能
<pb:KR4d0561_WYG_014-8b>
子之道必如是而後盡耳昔者辛夘秋公來毘陵適予
復忠公墓田築祠立碑公為之大喜嘗以弔祭之文示
予而往焉時所書端謹持重視此篇筆意蕭散神氣飄
逸有不同者此先見其字學之妙不凝滯于一偏也於
乎落月滿屋梁猶疑見顏色况心畫乎想像髙風不勝
起慕敬書此以告伯堅并抒所懐云
　　　書安撫陳公䟦先君小像自贊後
昔者狄節使却梁公畫像世固稱之若先代遺容遺言
<pb:KR4d0561_WYG_014-9a>
如安撫公父子者其後人當視瞻如生存敬恭如侍側
勉焉冀企及之雖時有隆汚命有通塞有不克奮勵以
纘先緒然所以是是非非不避權勢赴人急難如救頭
然是皆起懦疾之藥石也慎毋以狄公藉口而藐眎厥
祖如塗人然詩曰無念爾祖聿修厥德軒冕云乎哉閥
閲云乎哉今安撫七世孫茂吾婿也出示石刻祖像并
覽贊䟦起敬起慕因題其後如此云
　　　䟦張氏家譜圖
<pb:KR4d0561_WYG_014-9b>
右畨禺張氏家譜圖知常州府事中憲公度倣歐蘓族
譜為之由七世祖而下瓜瓞延蔓尊卑戚踈瞭焉在目
中憲需予言愚於是切有感焉書首九族詩重同姓吾
夫子嘗刪定二經埀訓萬世其敦本之意至深切矣若
夫大小宗之法盖推廣之後世宗法寖壊世教日衰然
天理民彛未嘗冺絶東平九世之張江州百口之陳亦
代有之若文正公則能以祖宗之心為心贍族有田踈
逺畢給真可謂不負詩書敦本之意今觀中憲公追念
<pb:KR4d0561_WYG_014-10a>
厥祖留情譜系惓惓如此他日㕘大政得厚祿如文正
可為之時以是心為之吾知文正公不能専美於昔矣
揚子雲曰顏何人哉希之則是愚於是亦云
　　　䟦吕仲珪孝思巻
夫為人子者或不幸於養生送死之道有未盡焉處禮
之變當從權以事其事豈徒抱終天之戚而已哉今觀
崑山吕仲珪氏早嵗以父命出贅不能奉甘㫖後其親旅
殯白下去家五百餘里又不能春秋省掃以寓哀思服
<pb:KR4d0561_WYG_014-10b>
闋數年痛䀌如昨與人言輒流涕盖仲珪以孝有不及
情莫能忘然則如之何而可也惟所謂權宜用釋氏茶
毘之法函骨而歸瘞諸故丘宰而楸梧祠而蘋藻焄蒿
悽愴常若見之則其親之死猶不死也若夫繼志述事
或出或處樹其業以顯其親則諸士夫頌美孝思之言
斯足徴矣
　　　䟦凌克禮父子孝感詩文後
昔聖人以子騫父母昆弟之言而稱其孝盖人之善事
<pb:KR4d0561_WYG_014-11a>
親者必先目之口之于同室之人而後一鄉一國熟聞
而著稱極而至于流芳天下後世矣前數年客有過毘
陵者說潤卿父子之孝吃吃不離口予來婁江婁之人
咸譽之既而盧兖州子長嬰以趙徴士用晦所贈孝感
序并諸賢士夫歌詩若干篇皆本乎其父母昆弟之言
予然後知潤卿二子長克仁次克禮能罄家輸粟以贖
父罪去之日奮不顧身數千里危難争先而赴吁昔趙
禮兄弟遇暴將臠食之其兄孝曰吾體肥可代吾弟若
<pb:KR4d0561_WYG_014-11b>
克禮事雖不同其亦趙氏之心歟然或者謂是亦常人
所能為予故原其心而論之如此豈易得哉今凌氏五
世而居重闈色養曰慈曰孝其所以盡其孝道者固不
止於是也洪武十六年夏五龜巢老人謝某䟦
　　　䟦陳寺丞思愛菴疏
右故宋寺丞陳公以思愛菴奉先疏請果上人主之駢
儷精切字畫端勁其為人可知寥寥二百餘年為果嗣
法者不知凡㡬代是菴易名圓通盖亦有年公之疏文
<pb:KR4d0561_WYG_014-12a>
幸而無恙今性中師弟子知敬重之求士夫題識余於
是竊有感焉宋之文獻禮樂盛于漢唐然當時世家如
文潞公之有家廟者絶少請寺觀為香火院者滔滔豈
禮樂不明淪於習俗以致然乎今性中知其文當知其
心知其心則知所以敬其先世者在乎菴仍舊名庶存
初意如此則名正言順而奉先之意終于有成寺丞公
之死猶無死也豈徒重其文而已哉
　　　䟦岳氏族譜
<pb:KR4d0561_WYG_014-12b>
岳氏為常之望族舊矣予早歲過唐門見其第宅相甲
乙者數家且聞竹山蔣先生言宋乾德間岳王弟經略
使之孫自九江來居由宋而元子姓蕃衍文物之盛㧞
萃同里比以陵谷變遷奕葉憔悴東之懼譜牒散失嗣
而緝之猶老泉蘓公之譜其族也老泉之言曰觀吾譜者
孝弟之心當油然而生吾知東之亦以是有望于族人
焉或謂昔者狄武襄不後梁公君子韙之是大不然非
其後而附之者非也為其後而自外者尤非也故人苟
<pb:KR4d0561_WYG_014-13a>
能以東之之心為心由孝弟以行吾仁則民吾同胞四
海兄弟無往而非仁矣然則族譜之作豈小補哉時洪
武十有九年六月既望龜巢老人謝某敬䟦
　　　䟦經訓啟䝉
右經訓啟䝉北溪陳先生所著也先生經學得考亭夫
子之傳卓然為一代師表病世之訓䝉者所教厖雜蔑
養正之功故采摭經傳以三字四字為句緝成韵語以
便習讀其書言孝之大原學之㫖要使幼學者誠能熟
<pb:KR4d0561_WYG_014-13b>
讀而藴之於心養其德性既而長施諸事業則舉而措
之耳蘭曩避兵東呉得此書三十餘載郡人徐孟容孟
曽䓁見而寳之謂明珠暗投良可惜也是用版刻以廣
其傳於乎先生經訓以教羣䝉盖以聖賢之心為心視
厖雜之書蘭鮑不同俱化之效乆當見之凡為父師者
可不慎其擇乎子程子曰習與性成聖賢同歸吾於此
亦云洪武己巳九月重陽日毘陵老諸生謝應芳拜手
敬跋
<pb:KR4d0561_WYG_014-14a>
　　　張孝子傳
張孝子小字阿伴常之無錫人也為兒時父母以歲饑
去鄉土流離四方後徙居晋陵之東洲未㡬父卒兄亦
早世家益貧母查氏僂傴不能任婦事中歲復多病常
在床席伴傭力黄氏家仰給之黄氏工染色伴因學焉
乆而遂精其業主愛之歲益其直伴身無完衣其奉養
之具則隨直而豐時得一美味必歸遺母母或分飼之
則紿云已食母盡之則喜當暑月每夕炳蒿艾以驅去
<pb:KR4d0561_WYG_014-14b>
室中之蚊拂枕席以安母寢隆冬雨雪罏不絶薪夜必
燠母於懐如此者二十餘年服勤於親殫力於傭未嘗
一日廢其事怠其志也母夀六十五以天年終伴慟哭
幾絶先數歲預營𦵏具及歛之日即舁柩歸無錫合𦵏
父塋今墓木已拱春秋携酒肉省掃必邀至鄰里飲食
之拳拳焉為保全丘壠之計平居遇飲食適口猶常動
風木之悲或哽咽飲泣徹而後已且以親在之日仰食
黄氏深德之効力愈謹或者常欲倍其直募之伴不從
<pb:KR4d0561_WYG_014-15a>
嗚呼斯亦可謂義焉耳今鄉人特嘉其孝稱為張孝子
云
贊曰以曽騫之賢又親炙聖人得學問之力其孝宜矣
若伴之微生長陋俗目汙㓙德耳習誶語乃卓然返哺
跪乳梟獍之羣使㳺聖門而學焉安知非曽與騫之徒
歟區區受傭於人又能以力報効乆而弗忘吁世之朝
祿爵而暮亡叛者其人能無愧乎
　　　錢孝女傳
<pb:KR4d0561_WYG_014-15b>
錢孝女者呉郡田家女也父母喜其性婉順納婿與居
洪武初兵興歲餘徙家常之三山湖服勤婦工兼力農
畝搰搰乎共養其親父卒母老而病踰兩期腹有瘕癖
號呼痛楚女甚憂苦每中夜禮佛籲天拜跪懇禱一夕
潛以刄刲股紿其母為他肉熟而進之連年之疾即刻
而愈既而鄰里以其母無號痛聲故詢知其然衆皆驚
嘆女姨母吕氏為吾鄰嘗詰之言其平昔細行多不可
及乆而益勤至不惜其肢體斯亦可謂篤孝也與論曰
<pb:KR4d0561_WYG_014-16a>
昔鄠人之孝同於錢氏昌黎伯固嘗非之其言盖本諸
經以毁傷為未善也然閭閻匹夫之愚禮教不知一念
之誠根於方寸通乎神明而孝感昭著如此豈易得哉
豈易得哉於乎使薄俗之不顧養者聞錢氏之風亦寧
不泚顙芒背恧其心而知悔悟也與是歲庚申六月望
日
　　　諸葛節婦黄氏傳
黄氏名真净丹陽縣吕城諸葛用中之妻也父家晋陵
<pb:KR4d0561_WYG_014-16b>
以其女生有淑姿善女工父母鍾愛擇配數年聞用中
為兒時過驛亭適南臺監察御史普公見之以其能屬
對摛大字甚佳呼為竒童聰慧之聲洋溢四境故黄氏
之父以女許嫁之既嫁而翁知其能遂託付家事使其
子得専儒業翁殁其夫婦能以翁之心為心服勤如初
賓敬之禮弗渝肥家之功益著養子作而愛不姑息凡
鄉里之為父為母之賢者咸儀之元末兵興夫婦挈家
竄呉下蒿簪卉服藜藿食飲艱苦十有餘年夫病而亡
<pb:KR4d0561_WYG_014-17a>
哀慟㡬絶吐肝膽告之柩前曰未亡人真净三年服除
當星冠羽衣若女道士以終其身有所否者天殛之由
是教其子以繼承宗嗣無忝厥祖洪武改元於鴻雁安
集之初歸𦵏其夫命其子復舊業什有二三餘皆棄置
盖亦知止足之義而無殆辱也數年之間又能撙其餘
力助羽流重搆清微觀以祠先世身佩符籙日誦老氏
書貞節愈固今春秋七十有二鄉人嘗欲聞諸官乞旌
其門婦曰夫死不嫁吾分内事耳卒不許於乎婦有節
<pb:KR4d0561_WYG_014-17b>
義禮教所嘉况能繼述以昌其業以裕其嗣續豈尋常
守節者所能及哉予常往來常鎮間聞諸邑人質諸鄉
校無間然者故撮其要而書時洪武二十二年三月之
吉
　　　長白山居圖說
客有過余者雨牕焚香相與覽髙沙李侯山居圖客謂
余曰世謂畫為無聲詩信矣往者李徳裕以軒冕之貴疏
平泉之逰賦詩憶之是圖之作亦其詩之意歟余曰不
<pb:KR4d0561_WYG_014-18a>
然平泉花石以力致之窮奢極靡盖溺於玩物者也夫
長白山天然勝槩為梁鄒冠冕甘泉巨谷嘉木幽卉蔚
有清氣昔范文正公讀書其間虀茹糜食與山俱清卒
為一代名臣今侯鍾茲山之英人品卓絶學亦如之至
於擢髙科參大政出處繼范公故武山中猨鶴詎云忘
情但時方敭歴中外若安石為蒼生而起奚暇復顧東
山乎是圖也盖侯黙寓家居讀書之意以示其子孫抑
亦示不忘桑梓之敬耳平泉之思豈其比哉客唯而起
<pb:KR4d0561_WYG_014-18b>
且俾以所荅之語筆之圖左俟侯見而質諸
　　　月泉說
學老氏之學宗乎無為而能無不為者惟其心之清明
洞徹不泥於物所謂圓機之士為能然耳吾友闞伯真
殆庶㡬乎漢天師四十二代孫張公大真人嘗以符籙
授伯真伯真宗其道行之於家黄冠鶴&KR0769;蕭然出塵然
而隂陽醫藥巫卜之術又旁通至於桑海變易溷跡塵
土亦未嘗忘其學離其道也真人嘉其能乃大書月泉
<pb:KR4d0561_WYG_014-19a>
二字為伯真號吁名者實之賓也月泉之稱豈茍然而
已哉共推千載心秋月照寒水昔吾朱夫子有是言也
今真人指其心而喻之所以警伯真者至深切矣是心
也誠能皎然如月之明湛然如泉之清無幽不燭有感
斯應雖以膠膠擾擾之物紛乎吾前而吾之至清至明
者盖自若也則圓機之士不㡬乎和光同塵升老氏之
堂而入其室乎伯真勉乎哉
　　　無知生說
<pb:KR4d0561_WYG_014-19b>
夫人與萬物同生兩間而其所以不同者心知之靈耳
彼巢而知風穴而知雨鳴而司晨吠而警盗知恩而返
哺知機而避去若此者亦未嘗蠢然而已人而無知可
以不如物乎吾友趙君執中生而聰明又嘗用力於格
致之學行年三十號無知生故聞者不能無疑焉或謂
執中以時俗尚智術飾巧詐狡獪萬狀深疾之將欲塗
其聰塞其明矯俗之弊以返乎不知不識之天寧為蚩
蚩之氓而不辭也予曰不然若是則因噎而廢食矣吾
<pb:KR4d0561_WYG_014-20a>
意執中讀孔氏書尚友千古觀聖門髙弟賢如顔子聞
一知十方且有若無實若虗終日如愚人然况學者乎
故雖多識前言往行而自視欿然猶無所知也然則名
為無知實欲求知其所見之大為何如哉予嘗扣之執
中執中笑而不荅故筆此觧或人之疑并勵吾執中亦
以自勵云
　　　子京字說
父命子名而朋友字之禮也吾友張君伯祥之子名畿
<pb:KR4d0561_WYG_014-20b>
予固知其愛子之心期以逺大字曰子京且為之說曰
京畿人海也五城十二樓金門玉堂冠冕佩服館閣之
文物羽林之儀仗瓊林大盈之府庫凡如此類皆天下
所無有實為魚龍變化之地也故有志之士雖在窮髪
必勇其行乘風雲呌閶闔瞻日月之光被雨露之恩然
後為無負也今子京年方壯强一日千里弗忘命名取
字之意不然則齷齪與蓬藋同腐徒美其名何足尚哉
　　　存耕說(為孫允昭/州判作)
<pb:KR4d0561_WYG_014-21a>
客有遇存耕叟於龜巢者商畧今古劇談乆之客謂予
曰叟方膴仕而暇耕乎不耒耜蔑畎畝耕可得乎予曰
不然善觀人者于其心不于其迹夫以其迹論之叟固
嘗主一縣之簿矣嘗為一州之倅矣然方寸之地了無
荆榛耕之以禮耨之以義存而遺之子孫故于昔人之
言取以自號以示無忘之意耳吁以其遺較諸德公盖
亦大同小異歟且天生斯人皆有此亦莫不有耕耨之
具焉但往往荒穢弗治怠棄而自失茍存之則其後之
<pb:KR4d0561_WYG_014-21b>
以耕以穫以收其成功乃必然之理何泥其迹為哉客
語塞叟起而謝曰詩曰他人有心予忖度之巢翁之謂
也請以對客之語貽諸後人目曰存耕說云龜巢翁者
毘陵謝芳氏也
　　　景中字説
尼山聖人筆六經以詒萬世中之一言間見特出既而
子思子著書以授孟子寥寥千五百年知者盖鮮至伊
洛諸賢發明藴奥昭如日星後之人敢畫蛇而添足乎
<pb:KR4d0561_WYG_014-22a>
然所謂景者景慕以冀及之學者之志也中則人所受
于兩間與生俱生無物不具學之道必先知無不明而
後行無不當竊嘗以射譬之物理之中猶射之的凡射
必先知其的之所在謹乃弓矢正已而射之斯可言中
矣不知其的而射者妄也妄而或中乃偶然耳吾無取
焉惟時中君子從容中道無適不然是妙于射者也詩
曰髙山仰止景行行止如此則思過半矣景中勉乎哉
不然執中如子莫中庸如胡公不免為天下後世之誚
<pb:KR4d0561_WYG_014-22b>
此又不可不知也
　　　德宏字說
東林趙先生為前代遺賢今其四世孫名廣姿禀之淑
善讀書兼明今古法律以勲業自期不狹隘以自局焉
故朋友以德宏字之請其說於予予曰人生天地間𦕈
如一粟謂其能與天地參者正以執德之宏心同宇宙
萬物皆備於我萬化皆出於茲所謂小無内而大無外
也勲名事業盖亦隨其廣狹小大而成焉若夫方寸之
<pb:KR4d0561_WYG_014-23a>
𠂻彼疆我界籓籬荆棘雖有所得蓄縮如蝸不免貽笑
於大方之家耳然名者實之賓也名浮於實君子耻之
夫以子為東林有道之孫貽謀未逺其立志果不小乎
執德果不虗乎昔者孔門諸弟不如曾㸃漆雕開能見
大意聖人乃恱之予之使學者誠能有二子之見以宏
厥德則宇宙吾心也吾心宇宙也曽何人哉漆何人哉
希之則是慎勿謂老生常談而忽諸
　　　寳山字說
<pb:KR4d0561_WYG_014-23b>
余聞浮屠氏之所寳者三曰佛曰法曰僧如金銀珠玉
之屬為世所貴雖亦以七寳名之較諸佛法不啻霄壤
故瞿曇在祗樹園説法有曰人以七寳厚施而求福者
莫若般若一言持之於己教之於人得福為多由此觀
之金玉之寳積如丘山何足貴哉今夫趙居士拱真有
志學佛在家出家浮屠師以寳山字之其意若欲使之
歆豔而得之是亦意其為善也不然則郿塢積金賈燃
臍之禍銅山鼔鑄致餓死之辱凡如此類識者恥之况
<pb:KR4d0561_WYG_014-24a>
欲使人歆豔乎楚書曰楚國無以為寳惟善以為寳如
是而言則語意明白開示以導其進庶可謂善誘人矣
居士徴予意予無可言者請以楚書之語語之於浮屠
之言或可補其闕云
　　　學古字說
先友丁德齋往嘗以家譜示予曰五世祖為寳佑相國
多藏古聖賢書厥後以陵谷變改家用淪落書亦漂散
元初大父乃徙居鄉城以慈幼齋醫藥如成都賣卜者
<pb:KR4d0561_WYG_014-24b>
焉他書無復有也今德齋𦙍子斆喜讀軒岐靈素之外
嗜六經諸史不翅膾炙故老夫以學古字之謂曰古之
學以三綱五常為重綱常不舉則無以立身身不立則
道不行於妻子况餘人乎然道有小大事有緩急必先
其大者急者後其緩者小者毋泥焉古之人巢居穴處
無宫室也茹毛飲血未稼穡也凡如此類茍一切是古
非今舍此取彼不㡬乎迂踈放誕而行怪者乎吁居今
之世反古之道烖必及身子思子埀訓後人為世藥石
<pb:KR4d0561_WYG_014-25a>
此又不可不知也學古者宜慎諸
　　　聽其自然説(為黄仲/器作)
老友黄仲器以聽其自然四字掲諸齋居一日載酒過
龜巢需予文予以不知其言出何書意何在莫敢妄為
之說仲器曰吾意天為自然餘無所知也予於是臆度
而告之曰物本乎天而天宰之者理也夫所謂自然者
如隂陽之消長日月星辰之運行江河之所以流山岳
之所以峙草木鳥獸昆蟲之所以動植變化至如人大
<pb:KR4d0561_WYG_014-25b>
者三綱五常富貴貧賤死生夀夭之類小者如四肢百
骸飲食衣服宫室車馬之屬皆本乎自然之天昧者乃
欲以人勝天而不聽之若季孫氏以魯大夫僭天子禮
樂富於周公秦皇漢武欲長生不死者未嘗不自禍其
身也孟子曰順天者存逆天者亡斯言盡之矣仲器作
而謝以故書此警諸紳示諸人亦庶乎有所警云
　　　無名異
江湖之濱有物焉其大如菽圓如撱黄而黝外强而中
<pb:KR4d0561_WYG_014-26a>
乾似沙非沙也礫非礫也纍纍乎沙礫之中不知者直
以為沙石然髹者得之以和桐漆之漬易燥以益堅否
則工雖良弗能使之燥也况堅乎故善髹者率用之以
其有竒用而無名故以無名異目之而邑有雷氏髹數
世其亦老於髹矣每役士大夫家則以是詢之未有得
其名者一日語予而悲之予止之曰是奚足悲哉夫君
子負有用之材沒世而名不稱者滔滔也况微物乎噫
世之用人者其亦有如雷氏之悲者乎
<pb:KR4d0561_WYG_014-26b>
　　　蛇蚓
五月望予艤舟城西見牧豎數軰飲牛于河俄有走而
號者曰蛇將嚙人豎皆失色已而聚觀果伏蛇草中&KR0008;
舌掉尾吐毒氣勃勃可畏羣豎欲殺之擲凷礫如雨蛇
度不能免乃㳺於河猶昻首騰踴作嚙人狀旁觀有不
勝憤者持短挺渉水擊之應手而斃衆懽譟為快予既
歸明日過白鶴溪上時暴雨潦水盈溢而蚯蚓縱横于
途途之人殆不能容足先予行者三人老一壯二皆擇
<pb:KR4d0561_WYG_014-27a>
地而蹈不蹂踐以殘其生吾如之回視吾蒼頭亦然予
因是切有感焉夫蚓内無筋骨外無鱗介茍欲殺之斯
須可累千百今若此城西之蛇欲害人而人害之蚓則
無害而人亦弗為之害非有所厚薄也人而蛇者可不
悟哉
　　　鷗盟文為熊元修作
鷗社叟老于元末屢聘不起遂屏跡五湖三泖荒寂之
濱魚鳥為伍睨京洛萬人海中鳯有池鶴有軒鷹揚而
<pb:KR4d0561_WYG_014-27b>
烏集紛紛乎五鳩之屬簉羽鴛鷺為時羽儀是皆出類
離羣弗與吾友而吾亦弗為之友也惟鷗也素服涓潔
野性閒雅且夙嘗與叟相親荷風葦月雲濤煙浪凡可
以適吾適者莫不與之共之一日舉觴酧元真子天隨
子乞靈為鷗社盟主而矢之曰鷗乎鷗乎忘爾機吾亦
如之恒㳺居於斯又曰鷸自蚌持鵬自溟徙斯盟或渝
者如白水時龜巢老人亦奉盟歃呉淞之淥而與盟焉
乃丹書其辭如右
<pb:KR4d0561_WYG_014-28a>
　　　招隠論
夫連城之璧韞乎荆山明月之珠藏乎滄海茍非識者
有以取之則希世珍不能自衒而自鬻也隠逸之士盖
類此耳嘗觀古之隠者如莊周所稱巢父善巻許由樊
仲父之流土苴天下雖唐虞聖人之事皆為汙耳此盖
荒唐謬悠之談無足深信請以商周以來經史所載㧞
其尤而論之伊尹耕有莘之野以成湯所知致幣三聘
遂為阿衡不然則終於犁鉏之甿矣傅說隠於商巖以
<pb:KR4d0561_WYG_014-28b>
髙宗所慕圖像旁求乃得為良弼不然則終於版築之
夫矣周之太公濱海而處坐茅而漁非文王載以後車
則鷹揚之功不見武成之日矣漢之四皓茹芝商山其
不赴髙祖之招而從儲君之㳺者盖為炎劉氏基本而
出其大功為何如哉若夫淮南王八公之徒大山小山
之什其才華文藻不為不盛然未聞為朝廷得人使之
康濟斯世斯民之用故君子無所取焉至如光武成中
興之業海内之士雲合應響而嚴光倜儻獨能以節髙
<pb:KR4d0561_WYG_014-29a>
之或授官而不拜或廷伏而不謁卒歸於江湖荒寂之
濱欣然與魚鳥為伍惟其清風峻節砥柱頺波殊有禆
於世教也三國六朝而下求其如南陽布衣鞠躬盡瘁
以報其主三顧之勤者固少然徴舉遺逸代不乏人但
燕石或偽為荆玉魚目或悞為隋珠不免有純盜虗聲
之誚者矣今郡府之職歲舉人才是亦古招隠之遺意
也惟能知之人而取諸巖穴之間度其才而薦之朝廷
之上鉅細精粗各適其用此誠一聖天子恢宏治道之
<pb:KR4d0561_WYG_014-29b>
良法也詩曰濟濟多士文王以寧夫士也為時而出其
必有以古人之所寧文王者以寧今日之天下國家毋
徒視終南為㨗徑云
　　　東呉野語
許慶一者崑山石浦人也贅同邑許家墩繆氏既而父
歿母食貧往繆氏依焉慶一妻不孝於姑天厯三年六
月十三日將晡其姑以飢訴鄰人許本空適安亭陸省
磧澳魯道在坐且與繆姻戚遂同往勸說之本空以其
<pb:KR4d0561_WYG_014-30a>
釡中所餘飯飼之婦奪而覆諸户外曰寧與犬食本空
䓁方怒罵厥婦婦毁姑不輟且指天誓所毁不妄時片
雲起西北俄頃煙霧四塞晝暝如夜霹靂震地里中大
駭獨其家無聞焉本空䓁但見有白氣如練緣竈突下
埀三人則恍然若有推出者跌仆在地大雨傾注平地
水湧踰半尺屋焚婦震死然隣居相接畧不延燎婦死
至夜復甦逺近驚異時婦妊数月或者謂天不忍其腹
中之子故爾由是婦方知懼養其姑以夀終今婦年六
<pb:KR4d0561_WYG_014-30b>
十有七當時所震者生女四十一歲矣洪武壬子冬毘
陵謝某過許墩許均善家聞其詳如此嗚呼孰謂天為
茫茫耶屈東海之婦而旱亁悲齊堂之女而振風炎霜
降獄熒惑退舍其響應若此者已多矣豈特斯婦乎然
天即理也人不順理是為逆天順則存逆則亡盖皦乎
其不誣也雷震之事予特欲使昧於理者知有所警故
筆之
　　　厲鬼辨
<pb:KR4d0561_WYG_014-31a>
往予過無錫適州人出郭迓神赤髪青面吻出兩牙狀
極詭異旗旄鼓吹衛從而舁之予嘗訝而問焉人曰此
唐張廵也且言公死時自謂當作厲鬼故世以公為疫厲
之神而崇奉焉嗟夫是何邪說者附㑹如此耶按唐史
公守睢陽如一木支大厦之踣兵盡力竭死不忘君故
發憤曰生不能報陛下死當為厲鬼以擊賊此盖忠義
激烈之辭豈謂為疫厲之鬼以害天下後世之人哉所
謂厲鬼乃汎言剛厲之鬼若韓文驅厲鬼之厲相似非
<pb:KR4d0561_WYG_014-31b>
疫厲之鬼也誣枉前賢罔惑後世邪說之害一至扵此
可不辨哉苐恨老無能為不能為州人毁除淫祠一洗
習俗之陋區區謇言用告來者
　　　重建縣學事實
皇朝革命政教一新設學校置師弟子員以教以養以
求其實效非疇昔文具比故官於郡縣者皆以是切切
也洪武五年武進縣知縣臨川董某縣丞江隂陳某以
縣學敝隘僉議易之既而乃割俸搆講堂三間其軒楹
<pb:KR4d0561_WYG_014-32a>
如堂之數翼以兩齋齋各三楹教官等齋廬庖湢之屬
又十餘楹由是師生有講學居息之地矣明年春視夫
子廟棟橈柱折惕將壓焉曰殿曰廡曰㦸門及櫺星門
皆徹而新之聖賢肖像重為修飾而邑人具瞻之敬盖
益崇矣又明年規射圃於學之傍為亭三間闢門道南
向深若干歩而作外户閽人守之凡廟學計若干楹其
崇廣皆比昔有加地皆甃甓繚以周垣樹之嘉木奐輪
之美丹碧之輝煥如也某竊惟前元時武進縣初無學
<pb:KR4d0561_WYG_014-32b>
宫所設教諭附郡學廪稍至(闕/)　　　年有司剏始記
者謂病地弗𢎞盖茍焉而已今吾令與丞皆儒而官故
能以興學為己任前主簿登萊尹某及今簿澤州張某
相繼翼贊以底於成非不役也而役之以時故民忘其
勞且有樂助其才力者皆賢長貳祗順朝家教學之意
而邑人化之又能心長長之心也育才之盛當自茲始
真可為斯文賀
　　　辨訛
<pb:KR4d0561_WYG_014-33a>
夫江南淫祠在唐為狄梁公盡毁唐衰禮廢繼以五季
之亂妄意徼福諂非其鬼泛然以大號加封紊雜祀典
祠廟滋多里巷間土地有祠盖肇於此然以民情推之
其始也必以農榖之功本乎地土歲時祀享亦近乎報
本之意迨夫廟貌之設無可為像遂以鄉之有齒爵者
當之既乆而世代變革承訛踵繆至有可笑可怪而不
可曉者姑以目前之郡城西南三十里曰梅村廟稱三
姑其初必曰某姓三孤之官後乃訛為三姑也按周禮
<pb:KR4d0561_WYG_014-33b>
三孤之貴次於三公即後世所謂少師少傅少保是也
村甿巫祝之流無知妄作以孤為姑又城之東北有稱
十姨者必拾遺之訛稱雨淋者必羽林也夫以十姨為
一婦人以雨淋而不室處是則可笑也已至若三姑乃
儼然塑少艾三人冶容美飾衆所具瞻且復變九里塘
為九女以附㑹其無根之談蠱惑人心傷風敗俗有不
容不辨者改而正諸宜自茲始吁甚矣人之好怪也昔
蘇長公之詩有曰舟中賈客莫謾狂小姑前年嫁彭郎
<pb:KR4d0561_WYG_014-34a>
盖江州有大孤小孤之山澎浪之磯其俗亦訛孤為姑
澎浪為彭郎公戲而譏之意甚明白有足以破其惑矣
如應芳者雖究明是理灼見其非奈無狄梁公在位之
權又無蘇子名世之詩請與鄉之士君子追原俗情遵
依法律徹去繆像題其主曰土地三孤之神如此則可
以正訛傳息邪説合今朝之令典釋舊俗之羣疑且不
失其初報本之意若夫掃滌淫祠行之四方有不在我
者不喋喋也芻蕘有詢尚俟他日
<pb:KR4d0561_WYG_014-34b>
　　　釋異
古禮人之初䘮所以待三日而後小歛者冀其或再生
也今吾子死終日而甦無足異者但沐浴裳衣神識不
亂命諸生筆遺囑二千餘言言有倫序視其字之悞者
索筆為塗改之比常人之死固有異焉至若啟殯之日
經盛暑兩月不臭不腐面色如生則其異甚矣宜乎立
言君子墓誌不書此盖遵用聖人不語恠之遺意雖然
吾嘗視晉書盜發尚書令卞公壼之墓壼屍僵且握拳
<pb:KR4d0561_WYG_014-35a>
透爪宋劉忠顯公韐靖康中使金不屈而死之燕人愍
其忠菆諸西岡凡八十日金退方歛葬顔色如生史皆
不誣矣又如元鳥生契履武生稷說者謂神人之生異
於常人麒麟蛟龍異於犬羊魚鱉夫死者一理也有生
者之異於常則死而異者何足恠哉區區所言非䛕子
也非好辯也公天下之理而論之也前軰有曰千人萬
人中一人兩人知殆謂此意耶噫
　　　請除淫祠文
<pb:KR4d0561_WYG_014-35b>
先王祭法載諸禮經曰法施於民曰以勞定國曰以死
勤事曰捍菑禦患者則祭之非此之屬皆淫祠也是故
狄梁公盡毁淫祠程子言除淫祠而後民為善盖淫祠
不除則愚民無知將謂福可謟求而得罪可妄祈而免
所以為惡者多而為善者鮮矣欽惟聖朝更化之初詔
誥多方淫祠有禁革諸神大號之僭稱斷婦人燒香于
祠廟釋道菴院不許擅立况淫祠乎此國家洗陋俗之
新條息邪説之要務普天率土罔敢不遵切見本府西城
<pb:KR4d0561_WYG_014-36a>
門外有不得姓土男子突然於大驛路傍創立金家神
廟煽惑羣氓燒香不絶若不早為禁止將來為患可勝
言哉如䝉官司覈實當里甲人等果有實跡諭令折毁
庶免無知之民誤陷刑憲如此則梁公忠國之心程子教
民之意一舉而兼得矣區區耄言因國家正大之氣而
應之如豐山之鐘霜降而發聲也僭越之咎必䝉矜恕
賜諸施行公論幸甚風俗幸甚
　　　甕天觧
<pb:KR4d0561_WYG_014-36b>
洪武甲子秋冬之交多雨而早寒兒軰為予作小閣東
廡廡周圍紙屏上䝉葦蓆方廣裁七尺有咫圭竇出入
埀之以簾亦織筠而楮之與屏一色如堊壁然瓦盆柴
火傍置小榻老夫得坐卧飲食乎其中既安且燠熙然
而春外間雖層氷積雪鼔之烈風天地六合為一此室
以衛䕶縝宻寒氣無罅隙可能入也但一己之樂罔能
及人猶醯雞之天局為一甕中耳故名之為熙熙甕天
客或笑之曰樂則樂矣何誇歟彼富貴之家雕甍繡闥
<pb:KR4d0561_WYG_014-37a>
熾鳯炭之爐重獸錦之茵暖玉為杯酌以醇醪肉臺盤
交進於前肉屛風擁於其後温柔之鄉其樂如此子之
甕天能彷彿其萬一乎予曰不然彼樂於人吾樂於天
樂於人者肆其欲樂於天者安其分區區野老年將九
十目識一丁之外餘無德能爵祿資財皆蔑以致之今
若此不惟鄉閭側陋者鮮能同之古之君子若使虜持
節者囓氊沙漠佐主中興者渡兵滹沱抗疏而謫官潮
陽擒賊而夜入蔡州是皆冐氷雪渉危途急於報國而
<pb:KR4d0561_WYG_014-37b>
不暇顧其身也又若羊角哀之往於楚左伯桃之死於
樹樓煩墮指之卒赫連蒸土之衆其為凍苦可勝言哉
今予之樂竊比乎醯雞甕中之天非誇也自以為足也
言未竟客掩口而去
　　　捄弊
世俗以浮圖治䘮以先正斥之盖欲行古䘮禮終事親
之孝而厚風俗也比年以來或者吝於財而薄於親者
泛然以文公家禮藉口䘮禮不行佛事不作視骨肉至
<pb:KR4d0561_WYG_014-38a>
親之死如塗人然棺壙之外餘皆無之不孝不慈傷風
敗俗至如俗禮以飲食待執紼之人亦靳而不為親戚
非之鄉里譏之有愧乎設無礙齋者多矣嘗觀佛事之
作雖非正道亦彷彿古今祭祀之儀燃香㸃燈猶欝鬯
庭燎之用也疏文陳白猶祝辭也齋厨供饌猶籩豆簠
簋也楮錢楮幣猶𤣥纁圭璧也𦵏之日以旛幢代銘旌
以鼓鈸遵輀車亦皆敬吾親而送之也然則鄉俗之人
䘮禮既不能行而能為此者亦可以寓孝慈之心表哀
<pb:KR4d0561_WYG_014-38b>
戚之意也嗚呼今薄俗一毛不㧞二者俱廢吾恐轉相
倣效習以成風將胥為梟獍之屬是故不得已而言佛
事之用如前所云初非舍正道崇異端而忘古先聖賢
之名教也吾家子孫當先警省知言君子當以情恕洪
武二十年秋七月龜巢老人言
　　　猫捕雀圖評
物之性有微近人性之義者猫捕䑕犬吠盜獬豸觸邪
是也猫舍䑕而捕雀失其性也失其性斯不義矣夫雀
<pb:KR4d0561_WYG_014-39a>
耗倉廪耳比䑕之害什有其一今畫工貎啖雀之猫銛
牙利爪吻流饞涎踞坐而猛若虣虎是張其可畏也嗚
呼張綱已矣埋輪之語世莫得聞故良工用史法遺意
以警夫繡衣豸冠之屬微而著隠而顯觀者宜黙識焉
　　　讀易齋
秦燔六經藐大易為卜筮書不為埃燼夫豈一經之幸
而己哉實千萬億載斯世斯民之幸也是書出羲文周
孔四大聖人之手天也地也人也萬物萬事之理也洪
<pb:KR4d0561_WYG_014-39b>
纎髙下包括無遺學者當薫沐稽首北面而讀之口誦
其文心維其義見聖人於羮墻之間燭妙理於形器之表
全體妙用或庶㡬焉所謂卜筮之理固在其中特不専
於此用耳先正程朱二先生所次至舉而兼得之奈何
近代以來去聖遼邈邪說害正假禍福託妖幻以誣蓍
策之靈又有宗九師而異其傳吞三畫以神其術如是自
謂探賾索隠者滔滔也至若目之以遣不佳乎之而消
世慮凡如此類不㡬乎侮聖人之言者乎吾友辛彬甫
<pb:KR4d0561_WYG_014-40a>
自早嵗讀易如恱芻豢猶恐不及而或失之故以讀易
名齋需予言者數月予惟大易之義天髙海深豈管窺
蠡測者敢贅疣乎惟尊之敬之對越前聖如神明父母
口誦心維假以歲月將見源頭活水之來涵泳乎先天
後天也洪武十七年十月既望毘陵龜巢謝某
　　　猘犬文
東家翁以防盜畜獰犬數十平居多囓人翁或縦之其
一忽牙口吐舌委其尾疾行而不停囓視同類則其状
<pb:KR4d0561_WYG_014-40b>
亦如之翁坐視若無見焉人曰猘犬也宜謹避之里有
多膂力者頭髪上立忿曰我人也誅蛟搏虎吾力猶能
何避此為適有猘突如其前遂怒踢之躓而不死厥足
脛微有所傷不數日呌號而咥人為衆所殺嗚呼犬之
猘者固病也翁坐視縱羣惡為物害無筭不仁為甚矣
然世之人形獸心害同類而無厭者滔滔也豈特猘犬
哉
　　　學書
<pb:KR4d0561_WYG_014-41a>
字書之學訓蒙者率以上大人二十五字先之以為㸃
畫簡而易習也然所云三千七十殆若指孔門弟子而言
是則第四字乃聖人名諱理合廻避豈宜呼之以口以
凟萬世帝王之師乎其末兩句之乖刺尤甚故某不揣
狂瞽嘗易之數與方名曰一二三四五六七八九十百
千萬兆曰東西南北上下左右前後以字畫較之亦簡
易也待其手熟即兼以壹貳叁肆伍陸柒捌玖拾伯阡
萬字教之以偹公私計筭之用區區管見于茲有年敢
<pb:KR4d0561_WYG_014-41b>
用質諸先覺訂其是非儻不以人廢言或可為他山之
石云
　　　書耕習軒後
往予識崑山陳侯某慷慨論前代事髙宴曲塘既而陵
谷變改各天一方未得與阿戎談也洪武庚午冬學子
張文中以陳侯之𦙍子孟剛耕習軒記見示其文乃汝
陽袁先生所作其辭有曰夫耕婦饁帶經鉏犁以漢魏
間兒常比之吁昔陳侯以貴富雄一州今其𦙍一旦舍
<pb:KR4d0561_WYG_014-42a>
紈綺而臺笠緇撮委膏粱而&KR0325;藜飯糗熊膽之丸不勞
於其親牛角之歌不效於前人盖立志之髙能為人所
難能者如此袁之言信不誣矣尚奚用畫蛇而添足乎
雖然靡不有初鮮克有終此古人苦口良藥也孟剛需
予言敢用此為芹曝獻
　
　
　
<pb:KR4d0561_WYG_014-42b>
　
　
　
　
　
　
　
　龜巢稿巻十四

<pb:KR4d0561_WYG_015-1a>
欽定四庫全書
　龜巢稿巻十五　　　　元　謝應芳　撰
　　祭章　哀詞
　　　祭姚吉甫文
嗚呼物之不齊誰其主之齒去角存從古如茲如公之
生夀富且寧不泯其𦙍百福具并奈何狂飈蘭摧桂折
乃舘二甥以繼其絶茍非逹觀怫欝奚堪公能釋然優
㳺燕酣凡我親朋時相往來有客心醉春風滿懐數日
<pb:KR4d0561_WYG_015-1b>
之間數往問疾留連眷顧其情愈宻卜云其㓙醫獲微
功方疑蓍龜&KR0205;爾而終於乎蒼天知乎不知伯道無兒
千古之悲所可慰者女能奉母歲時烝嘗亦猶有後凡
我親戚忍言長違奠此杯斝涕泗沾衣
　　　代王文甫祭兄文
嗟嗟我兄少厯﨑嶇相我先子經營厥家自失所怙顛
危誰扶繄我與兄左枝右梧我室茍完兄力其痡嗚呼
哀哉兄於斯世閲七十年天賦其醇樸而不鐫故此家
<pb:KR4d0561_WYG_015-2a>
事吾其勉㫋尺布斗粟曾無間言所可喜者兄其息肩
幸有二雛能奉周旋日飲無何皥皥其天意此安佚夀
或可延奈何既衰屢疾屢痊絶粒信宿晞露溘然嗚呼
哀哉誰無兄弟我獨孤苦顧二雛者視予猶父我嘗朂
之以纘先緒矢心以辭酸淚如雨
　　　代祭子文
嗚呼天降禍於我家何其酷耶我生勞勞髪已埀白冀
汝冡子仰事俯育以纘先緒汝年既長頗渉世故與汝
<pb:KR4d0561_WYG_015-2b>
諸弟左枝右梧我經爾緯我作爾述知稼穡之艱難未
嘗敢慢而敢逸也惟汝多病常貽我憂去歲仲冬㡬致弗
救厥疾既瘳我心則喜然未嘗假以詞色實慮汝因疾
之餘弛而弗張馴致怠荒故也正月我適錢塘别方兩
旬訃音忽至將信將疑屢泣屢止意暴疾氣或絶而復
蘇聲或喑而再語匍匐來歸汝簀已易汝棺已歛吾無
復見汝之面矣可不痛哉可不痛哉嗚呼彼蒼者天我
罪何居人或釋之子淵之夭顏路何辜信乎脩短之有
<pb:KR4d0561_WYG_015-3a>
數耶天道之茫茫耶不然何乃使汝不得其夀也嗚呼
汝子汝女嫡庶五人女嫁其一子皆未㛰汝何忍置之
不顧耶食指之衆賦役之重又何忍老父無息肩之日
耶死而有知汝必念我於𠖇𠖇之中而我之所以念汝
者將何時而已耶嗚呼痛哉我築之室汝弗與居汝蓄
之器用以祭汝今卜日祔𦵏汝祖塋之側撰此飲食與
之永訣汝妻汝孥哀慟欲絶
　　　代王氏祭叔父文
<pb:KR4d0561_WYG_015-3b>
嗚呼痛哉我叔父春秋七十有二年始于承家中于克家
終于成家其劬瘁艱苦非諸幼所能盡知也但見完美
之室風雨不動衡從其畮阡陌相連男有室而女有家
水乘舟而陸乘馬非叔父累積之功何以得此哉至如
目能識丁皆叔父延師之力也行不犯義皆叔父提耳
之訓也一家之間緦服同㸑以叔父之恩無偏情無私
嗃嗃之威嚴不可犯故能齊其不齊以致其齊耳嗚呼
痛哉庭訓之言萬萬千千今不能盡述矣如南塾篝燈
<pb:KR4d0561_WYG_015-4a>
東軒奉茗嘗屢進某䓁于前而語之曰吾兄弟自生至
死未嘗有䦧墻之日也吾夫婦自少至老無牝晨之患
也隣不争畔帑無私蓄許人以諾不食其言鈎距不知
掊克不能汝䓁亦能如是乎凡此數事反復告戒知㡬
朝夕今其已矣斯言不可得而聞矣而某等為之子為
之姪為之孫者可不追念貽謀而踐其成法乎否則為
叔父之辱親朋之譏鄉里之笑天地間之罪人也嗚呼
痛哉去年之先人皆謂叔父矍鑠其夀未艾也孰謂數
<pb:KR4d0561_WYG_015-4b>
月之頃眎則眊焉聽則聵焉筋力索焉方病而紅㓂入
室病愈而租吏打門百憂感心二豎成禍而某等猶以
醫藥可恃而不懼也詎意遽至是耶嗚呼痛哉教育之
恩固不能報其萬一但速𦵏以遵治命如此永别之悲
五内如割泣血一酹維以告哀嗚呼痛哉尚饗
　　　代周華甫祭伯文
昔我先人之早棄諸孤所恃兩伯其一復殂巋然獨存
山澤之癯憐我兄弟教之友于雖異厥居有無相須撫
<pb:KR4d0561_WYG_015-5a>
之愛之與子不殊奉承周旋非朝伊晡階庭之間言笑
怡愉小過弗責曲禮弗拘叱咤之聲罔及僕夫鄉稱善
人乆矣不誣年踰八秩健飯為娯詎意一疾竟若摧枯
由茲而往誨言則無疑難誰質顛危誰扶寧不使我哀
號痛呼伯兮伯兮死不復蘇薄陳簠簋清酒一壺收淚
永訣靈其鑒諸
　　　代祭呉閒閒真人文
𤣥元之學世逺年湮不有先學孰貽後人伊昔上卿道
<pb:KR4d0561_WYG_015-5b>
契世皇手持𤣥珠光明四方我師繼之山鳴谷應𢎞道
累朝惟清惟静帝錫之爵羽節霓旌邈乎髙風崆峒廣
成出入西垣在帝左右黼黻皇猷厥功亦懋名日益重
德日益尊世則頼之以棟𤣥門豈不懐歸怡雲舊隴勇
退弗獲祗承天寵閒閒之情聖皇所知大書觀(闕/)雨露
所施奎畫煥然寳翫無斁瓊舘逍遥以永朝夕胡厭斯
世遽逰欝羅哀聞九重傷如之何我諸葛翁嗣法之孫
如牛馬走忝為後昆䑛鼎而仙(原闕/二行)
<pb:KR4d0561_WYG_015-6a>
　
　
　　　為亮西山祭光祖庭文
生必有死斯理焯焯况我釋氏以滅為樂獨於交情實
不能無若我與君忘之可乎昔在光孝親如葭莩承平
異處患難相扶故山丘墟避地東呉未㡬言旋如蚿如
䕫銅馬西來猛於䝟貐再渉大江九人與俱披荆間道
體無完膚既脫虎口猶虞畏途吾二人者始終持扶白
<pb:KR4d0561_WYG_015-6b>
茒宵征狐嘷鬼呼沙磧遇舊廼衣廼鋪萍聚雲散連年
海隅每一握手猶論毒痡維莫之秋以予起躄爰繼我
師踞天惠室與居相依鐘鼓朝夕平居論道風飛電激
方期進脩各殫其力君遂云亡必樂於寂我失良友是
用悽惻溪毛之薦謹維來格
　　　祭沈仁齋文
天道何茫茫耶顔氏之仁不永其年抑跖之暴夀胡以
延豈有生之初氣禀其偏乎抑蜉蝣朝暮蟪蛄春秋一
<pb:KR4d0561_WYG_015-7a>
皆聽其自然乎如君之生洵美且都鄉里共稱吉人之
徒蚤歲失怙藐焉而孤仰事俯育綽乎有餘若騏驥之
夙駕且能範乎馳驅每逰四方以曠其居(原闕/)
　如遺如其有知忍此别離我婦我子其慟亦宜天命
奈何彭殤不齊傷哉永訣漬緜以詞
　　　為葛子寧祭父文
嗚呼天乎人孰無父獨不假我父之年遽止是耶在昔
家居仰事俯育以大父遺業之重隻力負荷嘗愳弗克
<pb:KR4d0561_WYG_015-7b>
所樂者惟琹惟書惟吟詠而已餘無所嗜好也嗃嗃之
聲弗及犬馬姻族閭里咸薰其良善人之稱無間然者數
年以來遭時艱棘流離異鄉食指百餘頼父全活亦豈
易為然耶嗚呼痛哉時之避難者妻孥啼號或委溝壑
吾父則旁求治生之術使某與母等無凍餒之憂也時
之人居無室廬或冐風雨吾父則納交仗義之士使某
與母等得居處之安也至若族有孤寒之𦙍家有臧獲
之衆亦莫不愛之如骨肉然縉紳之士多與莫逆葭莩
<pb:KR4d0561_WYG_015-8a>
之親相與依倚但不肖孤不能幹蠱負義方之訓為多
然我父之慈訓未嘗不勤也今也一疾遽爾大故顧某
等為孤為嫠者真若䘮家之狗失水之魚矣鳴呼蒼天
其無知乎如其有知視孤嫠之悲若此而不為之憗遺
乎然而悲則悲矣猶有可慰乎𠖇𠖇中者吾母以栢舟
自誓將星冠羽服以終其身以父之靈隂相之某雖不
肖既於父有風木之感幸母之存寧不服勤奉養以慰
吾父乎矢心陳辭維以告哀惟吾父念之
<pb:KR4d0561_WYG_015-8b>
　　　代祭表嫂文
維靈之生錢橋望族嬪我表兄閨門睦睦頼有内助以
生以育暨肥其家且養以福吾兄强仕朔南宦逰嫂居
於家家政克脩男齠而嬉女幼而柔以母可怙父弗為
憂頃因䘮亂家燬於兵呉往越還千懼百驚寓茲呉門
待時之清念我𦙍子可教而成以女許嫁親親相仍擬
古朱陳卜世莫京雖居異鄉客舍連楹嫂嘗有言兒女
鍾情必娶必嫁此心乃寧適予親䘮連服絰縗子未可
<pb:KR4d0561_WYG_015-9a>
醮禮文亦虧惟嫂之言艱難共知戮力同心教子擇師
眷我婦子朝斯夕斯一味之珍食必共之方期將來嫁
娶有時安知一疾遽爾而萎聞者愕然惨怛歔欷况我
骨肉胡寧不悲最可悲者兒號女啼而今而後㷀㷀何依
嗚呼死而無知哭之嗚咽尚饗
　　　代祭弟婦文
嗟我兄弟遭時艱危兵燼其廬星散其人使汝妯娌等
不能同家而處共㸑而食于今凡六年矣然吾弟頼汝
<pb:KR4d0561_WYG_015-9b>
之力以巾以櫛以絲以枲以鞠其子女常得以慰吾心
焉向也吾弟與爾避地浙左吾夫婦每念汝婉孌之姿
䟦涉山川漂揺風雨多有可憂者焉幸而言還得同居
長洲茂苑間者數月吾乃就食於無錫矣又使汝妯娌
乍聚而散百里之間相望相憶而不能數相見也近方
喜汝子暫贅而歸其妻將有拜姑之日矣又喜女擇配
得人亦將舘甥之時矣滿謂時將小康仍居故鄉少長
咸萃搆一畮之宫犁二頃之田歲時灑飯於先人之墓
<pb:KR4d0561_WYG_015-10a>
側則吾妻與汝復得相率以事蘋蘩矣數日之前方聞
安信片紙之上忽來訃音使舉家相顧失色始而疑焉
終而信焉莫不為擗踊而長號也嗚呼痛哉天胡不仁
奪吾弟之内助者耶地胡不仁奪吾姪之所恃者耶茍曰
非天也非地也以汝之徽柔淑慎乃何為夭閼如此哉
自今以往雖不知故鄉之願能遂否其或遂焉亦不得
與汝一日之同也死生之間此憾何極雖然天降䘮禍
雞犬弗及寓哀茲觴無任於邑
<pb:KR4d0561_WYG_015-10b>
　　　代祭趙師吕文
公之生也七十有六年時有盛衰事有得失境有逆順
物有欣戚公其處之操履如一其少也以簪纓之裔而
無爵祿之念其壯也以陶猗之富而無奢靡之習及其
年之老成尤儉素而篤實為鄉里之善人不鬬智而用
力横逆之來唾而弗拭盖明夫舌存齒亡之理而得乎
全身逺害之術每論平生禍福靡常鸞膠之絃三斷而
三續鳯穴之雛或存而或亡銀粧羽化付之渺茫知有
<pb:KR4d0561_WYG_015-11a>
命之在天忘鳬鶴之短長維箕維裘授子及孫閒居别
第翟公之門清風茗椀沉水罏薰日怡情於書畫絶無
心於世紛視不義之富貴如太空之浮雲獨念先世欲勵
後昆託祠事於老佛之廬屬䘮具於葭莩之親視死如
歸餘何足云或謂公之可憾者燕子樓化為刼灰科斗
壁飄為風塵殊不知公之逹觀藐如墮甑未嘗怨天而
尤人也今也人遭亂離多殞鋒鏑横屍四野烏鳶之食
公乃得全體之歸佳城之室回視前日之死於非命者
<pb:KR4d0561_WYG_015-11b>
安能企其萬一乎某等親親尊尊道義交結渉江以道
其䘮雪涕以臨其穴一觴敬酹千古之别公如不知我
語又安知信宿之先方歸覲省一别之後遽疾而徂嗚
呼哀哉倚門之母其望懸懸埀髻兩兒其泣漣漣鴒原
永歎鸞鏡莫圓德哉若人何辜於天如某等葭莩之親
情猶骨肉既不及匍匐而往救徒號呼而頓足旅櫬未
歸横山埋玉顧彭殤之不齊信斯理之難燭漬緜以詞
酸淚盈掬
<pb:KR4d0561_WYG_015-12a>
　　　代張希良祭王文甫文
公之一生磊磊落落操心至公俛仰無怍出辭必信不
事鐫鑿人或狙詐言諄聽藐家庭之間一呼百諾奔走
服勤罔敢乖錯及交親朋春風笑謔恩誼有餘禮文則
畧患難相救扶顛濟弱鄉閭庇庥恩猶不薄或饑而餔
或病而藥或輔其仁或糾其惡周恤貧寠不輕唯諾頻
年時危所在跖蹻鄉人愛之歛袵如昨施德有報理亦
昭灼我曹多幸松蘿附託凡詣甥舘必席賓幕從容語
<pb:KR4d0561_WYG_015-12b>
言欵洽杯酌别不忍去期必如約今公已矣失我榘矱
枉者誰矯懵者誰覺窳者誰範觚者誰削誰指其迷誰
斷其堊静言思之相視錯愕掩袂拭涕薦此泂酌
　　　為周縣尹祭顧元公文
盛德之士使人後千載而興起者其信然乎猗我元公
才兼文武其文也世稱三俊為當代之儒宗其武也羽
扇一麾走六州之豺虎醉非嗜酒免禍驕主醒非沽名
赤心自許抗疏補衮職之闕擇賢進邦國之輔史不一
<pb:KR4d0561_WYG_015-13a>
書勲業昭著世徒知思蓴而歸者之為髙而不知採蕨
南山之言先入乎其肺腑故公之殁特為公鼔琹而悲
慟哭而去也睠茲長洲實公鄉土桑梓之宫墓有祠宇
何物地靈混此室處斥而去之陳我簋簠悵煙塵之滿
眼懐清風之白羽維公有神以福黎庶
　　　為周尹立碑祭元公文
昔典午氏碑表有禁勒石公墳勲業昭甚事傳信史石
亡何時走尹茲邑永言懐思載葺祠宇籩豆具陳祀神
<pb:KR4d0561_WYG_015-13b>
有詩刻諸堅珉峴首之碑令人墮淚呉人於公亦復何
異惟公有靈隂隲呉人克文克武無愧先民
　　　代姜周佐祭姊夫王仲德文
君之老姑為我叔母而我女兄獲奉箕帚我弟於姨復
得其偶如古朱陳㛰姻世守先人嘗言君性醇厚人或
顛危君力能救吾親雖亡斯語不朽如予不肖公亦弗
陋有過必規有善則誘眷我兄弟無一或否公年半百
閒居静守閨門之内肅若賓友忘情軒冕意適杯酒獨
<pb:KR4d0561_WYG_015-14a>
奈今年避㓂奔走挈家于吳虎兕傍吼千驚百憂窘束
如杻一女鍾愛疾莫能救羣盜稍息歸卧南牖襁褓之
珠復碎于手公之痛心如割如剖痛猶未定厥疾斯遘
嗟哉吉人天胡不祐今公之殁命也誰咎凡我私親倚
仗何有尤憐女兄孤燈白首撫膺長號涙濕雙袖
　　　為王孟學祭母文
蚤歲失怙惟母焉依母其視之猶掌中珠未寒而衣未
飢而飱左提右挈顧之復之夙夜檢束惟恐不能自立
<pb:KR4d0561_WYG_015-14b>
以保其身以承其家以奉大父母及諸父之訓諄諄之
言不一而足每於舅姑之側視其色有不豫然者退則
惴惴檢其不及既自檢束又詢之二雛曰而於大父母
之志或有違乎事或有怠乎抑而不能謹飭以貽其憂
乎母之欣戚繫乎兒之有過無過未嘗一日忘乎懐也
仰事俯育嫠居而憂勤者十年男室女嫁志願方畢然
於祭祀賓客之奉身先中饋亦未嘗一日之或懈也嗚
呼痛哉以母之康强而年未艾烏鳥之情方圖萬一庸
<pb:KR4d0561_WYG_015-15a>
詎知一疾而不起耶臨絶之言謂死無憾特以弗克終
養舅姑為慊是則吾母之孝於舅姑者為何如哉宜乎
舅姑之痛不翅如父母嗚呼風木之悲兒將奈何惟當
追念母訓兄兄弟弟各勉成立律身成家竭力以奉承
諸父以養大父母之志尺布斗粟昆弟共之不敢有毫
髪欺隠意其所否者是忘其親忘其親則不孝之罪上
通於天雖吾母之慈有不可得而宥者惟母有神尚其
相之庶踐其言以慰母矣
<pb:KR4d0561_WYG_015-15b>
　　　為陳彦直祭外姑文
嗟我外姑德不可滅孤燈十年栢舟髙節為婦而孝為
姑而慈林下之風鄉稱姆儀如諤與謙材俱碌碌壻于
名門蒹葭倚玉每詣甥舘升堂起居必詢女家諸兄何
如或墮優逸勉之克勤防微杜漸忠言屢聞或坐孱弱
戒之自立扶顛持危惟恐不及比嬰微疴臥在牀席我
來候問仍飯而食眷顧之情無異於常及女來歸語猶
琅琅一日之間&KR0205;成永别卑尊戚踈故皆痛切曰婿與
<pb:KR4d0561_WYG_015-16a>
女感恩如前豈不哀思泣涕漣漣幸有賢嗣篤親如母
䕫蚿相憐義當永乆死而有知知予之悲一觴敬酹靈
之格思
　　　代胡伯亨祭外舅張守齋文
於乎惟我婦翁鄉之善士不鄙庸愚妻以其子既妻其
子恩義兼至念我先君夙昔交契今也孤㷀遭家殄瘁
朂女内助庶弗顛躓每詣甥舘言提其耳翁經州閭必
過敝止綜理厥家以綱以紀親之愛之眎子無二别無
<pb:KR4d0561_WYG_015-16b>
㡬何聞疾以痞女舟歸寧夜渡淞水訃音倐來驚使躃
地匍匐及門翁已長逝我服雖緦我哭不偯矧為女者
其痛曷已潔此一觴進饌靈几永言哀思翁其鑒只
　　　代金子俊祭錢仲居文
嗟嗟仲居其止於斯福善禍滛天胡我欺父為善人君
亦如之匪義弗取匪善弗為曰儉曰勤俛焉孜孜業日
益廣家日益肥十數年間遭時艱危賦歛之虵毒人骨
肌君安其親茹荼如飴弟則友愛室家其宜是皆深淳
<pb:KR4d0561_WYG_015-17a>
親親之推眷我姻戚肝膽相知温温其容抑抑其儀莫
可忘者顛危扶持僉曰若翁澤流未涯厚培其根必茂
其枝詎意一疾&KR0205;爾而萎禍福之柄誰其倒持於乎蒼
天夭閼若茲某等念乃疇昔胡寧不悲矧有雙親遺孤
與嫠其痛之鉅庸曷已時我舂不相我淚霑衣言採溪
毛薦此一巵嗟嗟仲居庶或格之
　　　代張伯仁䓁祭父文
嗚呼痛哉樹欲静而風不停子欲養而親不待哀哀諸
<pb:KR4d0561_WYG_015-17b>
孤所以痛裂乎其内也仰惟父天覆我兒女男室女嫁
志願俱畢且復為之樹産業立根本使各得衍其餘澤
焉第所恨者吾父之生過於勤勞六十九年日用矻矻
未嘗得一餉之優㳺也矧逢艱時子或受圍於城者親
雖野處心常危之或行役於逺者親雖家居心實隨之
餘在侍旁雖若可樂然憂患則為之料理征徭則為之區
策亦未嘗忘於懐也至如鶴長鳬短物不能齊又豈能
不拂吾親之意哉今也兒無所依女亦何怙菽水之歡
<pb:KR4d0561_WYG_015-18a>
不復可得是雖五内之裂亦徒然耳某與弟等但黽勉
襄事以吾親素嗜佛學視身為幻敬以茶毘之法奉之
遵治命也輀車在門翌日永訣菲焉一奠吐此哀𠂻
　　　祭先墓文
於乎陵谷之變知繫乎時惟情所鍾不能不悲昔我先
壠松大十圍今皆宿莾荒煙晝迷穹碑已仆佳城或隳
或幸而存冢眠狐狸曰不肖孤避兵海涯九死一生如
鳥無枝十有六年豈不懐歸回首鄉闗道阻且危丹陽
<pb:KR4d0561_WYG_015-18b>
之東呉門之西方數百里野無黔黎我兄我姨冢亦靡
遺我父與母夢或見之既寤而歎涕泗交頥今我冢子
擕厥妻兒歸畊舊田丘壠是依餘口猶十未能同歸歸
何不能生理未治旅食異鄉破研日隨尚頼遺澤歸或
有期載耕載穫蒸嘗于茲或樹松楸如前盛時嗟我祖
禰知乎不知拜伏墓下拭淚陳詞
　　　代張伯仁祭黄景先文
近年耆英晨星霜木婁人視公崑山片玉公之為人生
<pb:KR4d0561_WYG_015-19a>
有器局遭時迍邅如玉韞櫝搢紳之文罔不刮目公之
處家仰事俯育陸賈之槖兒女均蓄彼經此緯同一機
軸公之居鄉春風穆穆凡與之逰惟善是朂正烈髙風
遐邇咸服於我姻靈眷義尤篤念無後人墜緒誰續以
孫贅居我女蒙福哀我親喪觸暑匍匐弔之唁之沃酹
之辱比予走謝留連欵曲别方兩旬書往而復豈意公
亡疾不經宿予聞訃音哀淚盈掬奈役於官如薪濕束
送不執紼罪奚可贖公或我知矜我碌碌束芻之奠鑒
<pb:KR4d0561_WYG_015-19b>
此心曲
　　　祭大雲講主文
師之髙年七十有九以湼槃而論之復傷之何有人之
所以哀吾師者吾知之矣一大藏教淹貫胸中如魯靈
光天台之宗今也砥柱摧折隤波洶洶同袍之士其誰
適從三周七喻化導羣迷隨所住處桃李成蹊今也野
狐長嘷彌天蒺藜信從之衆疇將依歸吾黨固嘗月旦
之評曰善與人交僧中之晏嬰也度不可量方外之黄
<pb:KR4d0561_WYG_015-20a>
生也其愛客則孔融而衣緇其滑稽則方朔而釋名也
觀其詩則見其心之平淡而無牛鬼蛇神之怪觀其畫
則知其興之清逸而出乎山礬水仙之外若此者豈非
大雄氏所謂無罣礙者乎抑亦所謂得逰戲三昧者乎
是則吾黨平昔之所敬愛而今日之以為誄也彼千駟
萬鍾而死欲使吾黨贊一詞而不可得而况為之沃酹
乎言採絲蒓淞江之曲懐哉若人薦此寒淥
　　　祭柴處士文
<pb:KR4d0561_WYG_015-20b>
近年耆英晨星落落剗刓為方誰其矩矱惟公渾厚不
琱不鐫如玉在璞如珠在淵寄跡隴畮絶意圭組為龎
德公不入城府以善為樂襟抱生春為馬少㳺鄉稱善
人髙堂眉案如賔如友梁鴻孟光無此白首幹蠱有子
三鳯翩翩源深流衍理固宜然昔我先君深敬於公所
以敬者古人之風先君云亡公來慟哭吊死問生重禮
之辱由茲而來陵谷變遷干戈所至流血成川公之居
安其福孔厚年過七十亶為希有予聞訃音義合匍匐
<pb:KR4d0561_WYG_015-21a>
吏呼石壕去不可得言采溪蘋薦此一觴公其鑒之我
泗霑裳
　　　子祭父文(代柴貴賢作/)
父生三子女亦如之長養㛰嫁恩義惟均以恭出贅愛
念尤篤定省雖踈音問不絶每歸侍旁奉親飲食分甘
食之親同稚孺豈惟食之誨言諄諄惟懼孱弱弗克樹
立撫恤諸孫欣欣色康兒所喜者親在健飯兵戈擾攘
十五六年幸無禍波以及吾親微疴月餘靡神弗宗供
<pb:KR4d0561_WYG_015-21b>
役於官如墮膠漆間嘗請告歸侍湯藥父曰亟去公家
事急兒能了官父心乃安别方數日聞病小愈豈其奄
忽永訣終天風木之悲尚何忍言嗚呼哀哉吾親之死
人皆哀之姻戚之哀思親義也鄉隣朋舊哀善人也我
兄我姊我妻我孥其痛如荼五内崩裂罔極之恩奈弗
克報所不敢忘各慎其身黽勉成立無忝所生尚頼遺
澤埀裕後人
　　　祭蕭處士文
<pb:KR4d0561_WYG_015-22a>
蘭陵望族竹帛著稱髙年過於伏生儉德同於晏嬰自
罹喪亂多遘迍邅萬死一生脱性命於虎口三吴百粤
寄身跡於狼煙覩姑蘇之麋鹿重逰念北山之猿鶴相
望言歸故里欲正首丘顧親故鮮有孑遺喜父子獨能
無恙安居未㡬怪事忽生呌閽救無辜之孫霜飛六月
奉命復憗遺之老風動四方盖埋劍之氣衝於斗牛故
覆盆之光照於日月遂爾貽謀之願灼然隂隲之符骨
肉聚於目前滫髓供於膝下得正斃而全四體應含笑
<pb:KR4d0561_WYG_015-22b>
而赴九泉蹇余劣才荷公知己自青年而蒙舘榖至白
首無異金蘭又如王趙之交亦有陳雷之義今皆已矣
可不痛哉老淚淋浪持束芻以效孺子儀容彷彿撫絲
桐而呼彦先即此微忱伏惟尚饗
　　　祭錢鼎卿文(代親友作/)
吴越世家焜煌史册公為雲礽蔓延遺澤昔在妙年青
雲氣格弗屑於時丘園自適風流文采聲亦藉藉晚罹
兵燹稍涉囏厄三江五湖浮家泛宅歸帆無恙佳兒連
<pb:KR4d0561_WYG_015-23a>
璧廼疆廼理薙乃榛棘菟裘鶴渚谿流環碧公其優㳺
素願斯獲邀月呼酒㸔花岸幘賔朋往來冠盖絡繹滫
&KR1329;之供子盡厥職自春徂冬頗須藥石厥足蹣跚心仍
夷懌所懌者子服勤無斁其宜㤗然瞑目中夕顧惟某
等攸居咫尺匪親伊故心皆莫逆今也云亡如失肘腋
緬懐德容傷心如刺鄉飲之歡無復共席薄言采藻薦
此窀穸惟公鑒之有如平昔
　　　又(代兩甥及/甥女壻作)
<pb:KR4d0561_WYG_015-23b>
昔人有言見舅如母此盖由親親而推之乃常情之所
有如我舅翁其親愛於甥及甥女之夫者尤恩深而義
厚厥恩伊何涵濡撫摩視孱弱而為扶植者支一木扵傾
厦屹砥柱於頺波厥義伊何切磋刮劘念昏而為牖之
者鑿渾沌之七竅投阿膠於濁河然則翁之為舅氏而
愛其甥者眎餘人為何如嗚呼痛哉軟脚之疾醫云無
傷謂翁健飯全愈可望如某等朝夕承奉於理固當奈
公私之服役磨旋蟻之奔忙故不服勞於左右操几而
<pb:KR4d0561_WYG_015-24a>
執牀又安知一夕甘寢遂亡耶嗚呼痛哉聞訃而疑蒲伏
救之救不可得徒哭而悲平生之恩義欲報而無期一酹
永訣涕泗霑衣
　　　武進縣學起講堂祝文
維洪武五年四月二十日常州府武進縣承務郎知縣
董某從仕郎縣丞陳某將仕郎主簿尹某謹以釋菜之
奠敢昭告於大成至聖文宣王曰夫學以明倫尚矣凡
為學宫必先乎講習之地使學者登降揖讓咸有儀度
<pb:KR4d0561_WYG_015-24b>
朝斯夕斯以明人倫之道斯堂之所亟其成也而某等
勉共厥職以副朝家興學之意尚惟聖神於斯文有以
相之
　　　縣學諸生祭陶兄文
天道何茫茫耶跖暴而夀顔仁而夭蘭摧桂折樗櫟合
抱是皆必有其說蹇余昧而莫之曉耳吾友陶兄如玉
在璞鍾厥愛於雙親求良工而彫琢既賣金以買書復
徙居而近學惟吾兄心父母之心故能孜孜厥修類之
<pb:KR4d0561_WYG_015-25a>
如麟之角也吾黨碌碌辱交連年竊鄰燭之餘光亦效矉
而勉㫋方期吾兄馳騁詩書之林㳺泳道義之淵又安
知車方駕而覆轍弓始張而斷絃也耶嗟哉彼蒼誰薄
誰厚賦命不齊吾將誰咎惟没世而有稱斯可謂不朽
彼區區與草木同腐者雖龜鶴之年而亦何足取哉嗟
我友兄其止於斯其心孔哀其友亦悲一慟永訣漬緜
以詞
　　　武進縣學移先聖祝文
<pb:KR4d0561_WYG_015-25b>
廟貎之設人所具瞻所以尊聖賢寓祗敬也棟宇朽腐
懼將壓焉不敬不尊責何可逃今將一殿兩廡撤而新
之汎掃鱣堂舁置神像聖靈洋洋無適不存具瞻之敬
盖自若也功僝事集神其相之
　　　祭胡秀才文
公之父兄為吾友朋公之子孫吾與師生公嘗以父執
遇我謙謙乎奉承翼翼乎將迎席必置醴途不並行我
歩我趨視為規繩然吾亦愛之重之與之語言未嘗不
<pb:KR4d0561_WYG_015-26a>
肝膽相傾也於乎人孰無死有未死之前為子孫者或
不能如親之志親沒之後或墜其基業是皆不能無憾
於幽明也惟公不然孝友之行父兄素稱曰子曰孫起
廢兩興别第新築良田歲登可以供粢盛奉輸征恤孤
㷀鄉里稱少㳺之善犁鉏帶常林之經死而有知豈不
含笑於九原乎於乎昔我與公俱避甲兵公亡我存無
復合并每想見之于墻于羮今也以一勺之行潦表四
世之交情睇彼東呉逰魂杳𠖇吾將假巫陽之詞以招
<pb:KR4d0561_WYG_015-26b>
之曰太湖之隂風濤震驚魂兮来歸歸我毘陵父兄之
丘壟相望子孫之箕裘遹成念此土桐鄉之愛念老夫
芻束之誠魂兮來歸天風泠冷
　　　祭胡子明文
於乎逸翁生長越杭以醫宦逰臺閣蜚英晚罹世變戈
㦸搶攘挈家海壖晦迹韜光予未識公結交令郎觝斥
妖妄氣節激昻既見叔夜穆如春陽時方艱虞紛然虎
狼誨言諄諄戒慎周防吾其服膺如龜穴藏歲時往來
<pb:KR4d0561_WYG_015-27a>
雞黍范張公年已高神氣益昌髪黟顔童飲可百觴興
致酣適庭視八荒詞多滑稽歌或慨慷以公逹觀物累
俱忘盖亦有子動合義方福善自天家有餘慶屢渉畏
途竟為康莊予嘗比之珠玉琳琅父執遇我我思敢當
所貴相知心腹腎腸公於吾兒翦拂揄揚將玉其成取
寸之長通家之好㡬二十霜洪武己酉我歸於常贈言
孔嘉且貽篚筐心親迹踈煙水相望前年暮秋過公豁
堂三宿不寐情話連牀延致畫史為貎不颺復命其子
<pb:KR4d0561_WYG_015-27b>
拏舟送將别來兩秋懐思弗忘初冬病餘孤卧若僵寄
書言懐并書數行歲聿云暮嗣音渺茫雪洲之報乃謂
公亡淞隂石川悲風白楊命林往奠老淚其滂
　　　祭黄朱
